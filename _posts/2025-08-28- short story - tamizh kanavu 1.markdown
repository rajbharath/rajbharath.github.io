---
layout: post
title: "தமிழ்க்கனவு - 1"
date: 2025-08-28 16:00:00 +0530
categories: Short Story
comments: true
---

### தமிழ்க்கனவு 1:


<img src="/images/2025-08-28/tamilkanavu1.jpg" alt="தமிழ்வழிக்கல்வி" width="auto" style=""/>


நிகழிரவில் கண் அயர்ந்தான். கனவுலகில் கண் விழித்தான்.


*கனவில் நிகழ்பவை*

கதிரவனும் இளைப்பாறும் மாலை நேரம். தேநீர் அருந்த அலுவலகம்விட்டு வெளியேறி தெருவில் நடக்கலானான்.
கடைத்தெருவில் இருபுறமும் தமிழர் கடைகள், தமிழிலே பெயர்கள்.
எங்கோ, ஓரிரண்டு ஆங்கிலப்பெயர்கள், அதுவும் தமிழுக்குக்கீழே சிறிய அளவில். 
தமிழறியாதோரும் தமிழ் பேசாதோரும் இங்கே வரமாட்டார்களா, என்ன? அவர்களுக்காக இருக்கும். 

வழக்கமாக தேநீர் அருந்தும் கடைக்குச் சென்றான். கடைக்காரர், அவன் வருவதை எதிர்பார்த்து இருந்தது போல,

_"வாங்க, தம்பி.. இன்றைக்கு தாமதமா வர்றீங்க?"_ என்றபடியே சூடாக தேநீரை அளித்தார்.

_"ஆமாண்ணே! கொஞ்சம் வேலை அதிகம், அதான்"_, என்ற படியே அவன் தேநீரைப் பருக தொடங்கினான்.

_"கேட்க மறந்துட்டேன்! உங்க பொண்ணோட பேச்சுப்போட்டி என்னாச்சு?"_ என்றான் குடித்துக்கொண்டே.

_"முதல் பரிசாம், தம்பி! இந்த ஆண்டு வரவிருக்கும் ஆண்டு விழாவில் அவளுக்குப் பரிசு கொடுப்பாங்க. எல்லாம் நீங்கள் எழுதிக்கொடுத்துப் பயிற்சி அளித்ததால் தான்"_ என்றார் கடைக்காரர்.

_"தாய்மொழியில் நம் எண்ணங்களை வெளிப்படுத்தவது எளிது. இதில் மேடையைப்பார்த்து அஞ்சாமல் இருப்பதுதான் முக்கியம். அது அவளுடைய மனத்திண்மை. அதற்குத்தான் பரிசும்"_ என்றான் அவன்.

இருவரும் குறுநகையை ஆமோதிப்பதின் பொருளாகப் பரிமாறிக்கொண்டனர். பணம் கொடுத்து, கடையிலிருந்து வெளியேறினான்.

எந்த ஒரு மொழியும் கற்பதற்கு 4 நிலைகள் உண்டு.

`1.கேட்டல் -> 2.பேசுதல் -> 3.வாசித்தல் -> 4.எழுதுதல்`

தாய் மொழிக்கல்வியில் முதல் 2 கட்டங்கள் வீட்டிலேயே தானாகக் கற்றுக்கொடுக்கப்படும்.

பள்ளியில் வாசித்தல் மற்றும் எழுதுதல் ஆகியவை கற்றுக்கொடுக்கப்படும்.

மாறாக, கடந்த தலைமுறை, தாய்மொழிக் கல்வி கிடைக்காமல் குழந்தைகள் உளவியல் வன்முறைக்கு உள்ளானதை எண்ணி நொந்தான்.

ஆங்கில வழிக்கல்வியில், பள்ளியில் நுழைந்த உடனே `3. வாசித்தல் -> 4. எழுதுதல்` என்ற இரு நிலைகளும் முன்னிலைப்படுத்தப்படும்.
ஆங்கிலத்தில், `1. கேட்டல் -> 2. பேசுதல்` என்ற இரண்டு நிலைகளில் குழந்தைகளுக்குப் பழக்கம் இருக்காது. எனவே 4 நிலைகளையும் ஒரு சேர திணிக்கும் போது, அவர்கள் பள்ளிக்கு ஒருவித அச்சத்துடனேயே செல்வார்கள்.

இதையெல்லாம், அவன் அனுபவத்தால் உணர்ந்திருந்தான்.

ஆனால், அவையெல்லாம் பழங்கதை ஆனது. இப்போது நிலையே வேறு. எங்கும் தமிழ் எதிலும் தமிழ். உலகைப் புர்ந்து கொள்ள தாய்மொழி தமிழே எளிமையான வழி, என தமிழர்கள் உணர்ந்திட்ட காலமிது.

அவனிடம், எத்தனையோ நண்பர்கள், சொல்லி இருக்கிறார்கள். _"பிழைக்க வேண்டுமெனில் ஆங்கிலம் வேண்டும்"_ என்று.

பிழைப்பதினும் வாழ்வது வேறு. பிழைப்பதற்கு எம்மொழியும் கற்கலாம். வாழ்வதற்கு தாய்மொழியாம் தமிழ் வேண்டும்.

அறம் பொருள் இன்பம் எனும் நல்வழி காட்டும் தமிழ்.

இதில் அறமும் இன்பமும் இல்லையானால், பொருளுக்கும் பொருள் இல்லாமல் மனம் குழம்பும்.

```
அறன்ஈனும் இன்பமும் ஈனும் திறனறிந்து
தீதின்றி வந்த பொருள்.
```

என்ற தமிழ், நமக்கு வாழ வழி காட்டுகிறது.


இதையெல்லாம் மனதில் அசை போட்டுக்கொண்டே மீண்டும் நுழைந்தான், அலுவலகத்துக்குள்.

இதில் எப்போது அவன் உறங்கினானோ? என்று தெரியாது..

ஆனால், உறங்கினான், உறுதியுடன், 

கனவு மெய்யாகும் என்றே!
---

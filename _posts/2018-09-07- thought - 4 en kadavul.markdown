---
layout: post
title:  "எண்ணம் - பகுதி 4 - என் கடவுள்"
date:   2018-09-07 00:30:00 +0530
categories: Thought
comments: true
---
"நீங்க அப்பா ஆகப்போறீங்க!" என கேட்குமத்தருணம், கடவுளின் முழு அனுக்கிரகமும் ஒரே நொடியில் மின்னொளிபாயும் பனைமரமென ஆனந்த ஜோதியில் சுடர்விட்டொளிரும் தருணம். கடவுளாகவே எண்ணில் நான் காட்சி அளித்துக்கொள்ள என்னிலிருந்தே புறப்பட்ட ஒரு கடவுள் அவன். பிறப்பின் பயனே பிறப்பிப்பது என்று கண்டறியும் உன்னத தருணம். திருமணம் என்னும் சடங்கிற்கும் குடும்பத்திற்கு வேண்டிய பொருளாதாரத்திற்கும் குழந்தைகள் எனும் தெய்வ உணர்வினை புறக்கணிக்க துணிந்துவிட்ட காலம் இது. அறிகுறிகளுக்கு மருந்தளிக்கும் இவ்வுலகில் இத்தகைய மாற்றம் ஆச்சர்யம் அல்ல. மேலும் அது மகரந்த சேர்க்கை போல் எதார்த்தத்தில் விளைவன. ஒட்டுரகம்போல் திட்டமிடல் அல்ல. இறுதியில் ஆய்வு முடிவுகள் எண்ணத்திற்கு மாறானால் குப்பையாகும் அக்கன்றுகள். அது இருக்கட்டும். எந்தையின் நான். எனது நான். என்னெச்சமாய் நான். இங்ஙனம் "நான்" ஒரு பெரும் பயணத்தை பயணித்துக்கொண்டே இருக்கிறது. அழியாத அந்த "நான்" எனும் உணர்வு என்னுள்ள "நான்" ஐ அழித்துவிடுகிறது. எண்ணத்தில் வளர்ந்தான். வந்தும் விழுந்தான். முதலில் கருத்தென்று ஒன்றுமில்லை. பின்போ கருத்து ஒற்றுமை என்பதே இல்லை எங்களுக்குள்.  பிரிந்த காந்தங்கள் ஒட்டாவா போகின்றன. புரியும் நேரத்தில் புரிந்துகொள்ளட்டும், அவனோ அல்லது நானோ. நானும் வளர்கிறேன் அவனும் வளர்கிறான். விழுதென மாறியே இம்மரத்தினைத்தாங்குவான். நானிருக்கும் தைரியத்தில் அவனுலகாடுவான். அவனோடும் தைரியத்தில் நானும் கொஞ்சம் தொங்குவேன். பருவமெனும் திருவிழாவில் கைவிட்டு நடந்து செல்வான். தொலையாமல் வந்துவிட வேண்டிக்கொள்வேன் ஆண்டவனை. அங்கே கண்டதெல்லாம் ஜொலித்திடும். வாங்கு என பணித்திடும். வீடு வந்து பார்த்தால்தான் உண்மை நிறம் புலப்படும். தர்க்க சாஸ்திரத்தின்படி, நான் ஒரு மேசையை தொட்டால் அம்மேசையும் என்னைத் தொடுகிறது. அதேபோல் அம்மேசை நிற்கும் தரையும் என்னை தொடுகிறது நானும் அத்தரையை தொடுகிறேன். அதேபோல் உன் உதிரத்திலும் நான். உன் வழிவரப்போகும் உதிரத்திலும் நான்தான். இந்த "நான்" அதன் பயணம் ஆதியந்தமறியாத அல்லது அறிய முடியாதவண்ணம் பிரமிப்பூட்டுகிறது. இத்தகையவனாய் பயணிக்கப்போகும் "நான்" தரும் கர்வமும் ஏற்கனவே பயணப்பட்ட "நான்" சொல்லும் அடக்கமும் அலைபோதும் மலையென எதிரெதிர் பண்புகளுடன் "நான்"ஐ சிதறடிக்கிறது.

<b>"நான் கடவுள்! என் கடவுள்!"<b>
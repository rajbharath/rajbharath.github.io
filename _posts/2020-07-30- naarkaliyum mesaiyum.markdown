---
layout: post
title: "நாற்காலியும் மேசையும்"
date: 2020-07-30 22:00:00 +0530
categories: Short Story
comments: true
---

அவன் காட்டில் வாழும் பழங்குடி. தனிமையின் துணையில் காலம் கழிப்பவன். அம்மாவுக்குப்பிறகு அவனது தோட்டம்தான் அவன் பசியைப்போக்குகிறது. மனிதனின் உடல் ஓய்வை விரும்பினாலும் அவன் எண்ணம் ஓய்வை விழைவதில்லை. எந்த விஷயத்திற்கும் பங்களிக்காமல் இருந்தால் அது வீண்பிறப்பு என்கிற பொது எண்ணம் அவனுக்கும் இருக்கிறது. அவ்வெண்ணம் தடிக்கிறது. என் நிலைப்பாடு, பங்களிக்காமல் வாழ்வதும் ஒரு பங்களிப்பே. இல்லையா? சரி கதைக்கு வருவோம். அந்த எண்ணம் அவனை வாட்ட அதிலிருந்து மீள அவனுக்கு வேறு ஒரு எண்ணம் தோன்றுகிறது. அவன் வீட்டின் பின்புறம் இருந்த மரக்கட்டைகளை வைத்து ஒரு நாற்காலியும் மேசையும் செய்ய துவங்குகிறான். அவன் ஒரு தச்சன் அல்ல. இருந்தாலும் இதுவரை பார்த்த, அனுபவித்தவற்றை மனதில் கொண்டு அவற்றை செய்கிறான். மூன்று நாட்களுக்கு அவனுக்கு வேறு எந்த எண்ணமும் இல்லை. உணவு அருந்தும் வேளையை தவிர மற்ற நேரமனைத்தும் இதே வேலை. பிறகு அந்த புதிய நாற்காலியில் அமர்ந்து அப்புதிய மேசையில் உணவருந்த துவங்குகிறான். மூன்று நாட்கள் அவன் பங்களிப்பை அவனே அனுபவிக்கிறான். அது ஒரு சந்தோஷம். சந்தோஷம் என்பது ஒருவகை தோஷம்தான் போல. பரிகாரமாய் அதை அனுபவித்தால் அது நீங்கிவிடுகிறது. மீண்டும் அந்த தோஷம் பிடிக்கவேண்டுமெனில் ஏதேனும் செய்ய வேண்டி இருக்கிறது. 

அவனுக்கும் அப்படிதான். மீண்டும் அதே எண்ணச்சுணக்கம். ஆனால் இம்முறை அவன் தாமதிக்கவில்லை. மேலும் மரங்கள் கொணர்ந்து அடுத்த மேசை நாற்காலி செய்ய துவங்கினான். அளவு, வடிவம், இணைக்கும் உத்தி அனைத்திலும் ஒரு புதிய முயற்சி. அது முடிய ஒரு வாரம் ஆகிறது. உழைப்பிலும் நேரத்திலும் ஆகும் பொருட்களிலும் எவ்வளவு வேறுபாடுகள் இருப்பினும் அனுபவிக்கும் காலத்தில் என்னவோ பெரிதாக மாற்றம் இருப்பதாக எனக்கு தெரியவில்லை. அதேதான் அவனுக்கும். மூன்று நாட்கள் சந்தோஷம். ஆனால் இம்முறை அவனிடம் ஒரு தெளிவு பிறந்துவிட்டது. இதையே தொடர்ந்து செய்யலாம் என்று. அதன் மூலம் சுணக்கம் குறைகிறது, பின் சிறிது சந்தோஷம் கூட கிடைக்கிறது.

மூன்றாம் மேசை நாற்காலி தயார். நான்காம் மேசை நாற்காலி தயார். ஐந்தாம் மேசை நாற்காலி தயார். இப்பொழுது வேறு ஒரு தெளிவு பிறக்கிறது. அவனுக்கு செய்து முடிக்கும் மேசையும் நாற்காலியும் தரும் சந்தோஷம் சொற்பம். ஆனால் அவற்றை புனையும் பொழுது, அதுவும் புதிதாக ஏதேனும் முயற்சி செய்கையில் நாட்டம் அதிகமாகிறது என்பதுதான் அது. இக்காரணத்தினாலேயே அவன் அடுத்து செய்கின்ற நாற்காலிகளுக்கும் மேசைகளுக்கும் நுணுக்கமான பல வேலைப்பாடுகளுடன் செய்கிறான். சில வருடங்கள் இப்படியே கழிகிறது. அவனுக்கென அவன் செய்து கொண்ட நாற்காலிகளும் மேசைகளும் ஏராளம் ஆகிவிட்டது. அவன் ஒவ்வொரு நாளும் ஒவ்வொரு மேசையை சுழற்சி முறையில் அனுபவித்து வருகிறான். ஒன்றை பயன்படுத்திவிட்டு மீண்டும் அதே மேசையையும் நாற்காலியையும் அனுபவிக்க அவனுக்கு ஏறத்தாழ இரண்டு மாதங்கள் ஆகிறது. அந்த இரண்டு மாதங்களும் அவை பராமரிக்கப்படுவதும் இல்லை. 
இது அவனுக்கு ஒரு புதிய கவலையை முளைவிக்கிறது. அந்த கவலை வளர்ந்து அவனை எந்த வேலையையும் செய்ய விடாமல் தடுக்கிறது. என்ன செய்தால் என்ன, யார் அதை அனுபவிப்பது. வாசகர் இல்லாத கதை, வாடிக்கையாளர் இல்லாத கடை, பார்வையாளர் இல்லாத கலை என அடுக்கிக்கொண்டே போகலாம். நுகர்வோர் இல்லையெனில் எவை இருந்தும் என்ன இல்லாவிடில் என்ன. அந்த எண்ணங்கள் சுழலென சூழ்ந்து அவனை கலக்கியது. அவன் அதனூடே நீந்த முடியாமல் தத்தளிக்கிறான். இறுதியில் நீந்துவதையே கைவிடுகிறான். அந்த நொடியிலேயே எண்ணம் தெளிகிறது. ஆச்சர்யம். அது ஒரு புதிர். தன்னைத்தானே அறிய முயலும் எண்ணங்கள் தோற்றுப்போகின்றன. அவை தோற்றுப்போவதை உறுதிசெய்கையில் அறிந்து கொள்கின்றன. அவனுக்கும் அது புரிந்துவிட்டது. முடிவும் தெரிந்துவிட்டது. அவனுக்கு இப்பொழுது தேவை கதைகள் அல்ல, வாசகர்கள். அவனது நாற்காலிகளையும் மேசைகளையும் அவன் பொதுவெளியில் வைக்கிறான். வழிப்போக்கர்கள் அதில் இளைப்பாறுகிறார்கள். இப்பொழுது அவற்றில் எந்நேரமும் யாரேனும் இருந்து கொண்டே இருக்கிறார்கள். அவனது எண்ணம் மீண்டும் ஏதோ ஒரு புதிய முறையில் நாற்காலிகளையும் மேசைகளையும் வடிக்க முனைகிறது.

-- முற்றும் --
---
layout: post
title: "தன்னலம் நல்லதா? அல்லதா?"
date: 2024-02-10 07:00:00 +0530
categories: thought
comments: true
---

தன்னலத்தில் இரு சொற்கள் உள்ளன.  "தன்" + "நலம்"

நலம் என்பது நன்றாய் செய்வது, சீரமைப்பது. சீர் என்பது மணமகள் நன்றாய் இருக்கும் பொருட்டு கொடுப்பதை நோக்குக.

தன் என்பது என்ன? அது ஒரு உணர்வு. தன்னுணர்வு. 

உணர்வு என்பது புலனறிவு. சான்றாக, நமது தோல், தொடுதல் உணர்வைக் கொண்டுள்ளது. ஊறு, ஒளி, ஓசை, சுவை, நாற்றம் என ஐந்தும் இயல்பில் வந்த உணர்வுகள்.
உணர்வுக்கும், புரிதலுக்கும் வேறுபாடு உள்ளது. உணர்வுக்கு கல்வி தேவையில்லை. புரிதலுக்கு கல்வி தேவை.
பல்வேறு உணர்வுகள் மூலம், நம்மால் ஒரு புரிதலுக்கு வர முடிகிறது. நாம் உணர முடியாததை சிந்திக்க அறிவு தேவைப்படுகிறது. அதன்பின் அதை உணரும் நோக்கில் உடல், மன முயற்சிகள் அமைகின்றன.
இவ்வைம்புலன்கள் போல, மனமென்னும் புலன் கொண்டு "தன்" உணர்வு பெறுகிறோம். தோல் கொண்ட, எல்லையே உடல் என்பது போல, செவி கொண்ட எல்லையே ஒலி என்பது போல, பிற புலன்களும் 
அதன் உணர்வுகளுக்கு ஓர் எல்லை கொண்டுள்ளது. அதன் எல்லைக்கு வெளியே, உணர்வு தோன்றாது. அவைகள் போல, மனம், வகுத்துள்ள எல்லையே "தன்" எனும் உணர்வு.

மனத்தினை நீர்த்திவலைகள் என உருவகம் செய்து கொண்டால், அண்டத்தின் மனங்கள், நீரின் தன்மையான பரப்பு இழுவிசை போல் ஒரு விசையில் ஒன்றாக முயல்கிறது. சான்றாக, தாய் மனமும், தந்தை மனமும் சேர்ந்து சேய் மனத்தினை "தன்" எனும் உணர்வுடன் இணைக்கிறது. "சேய்" கரு அதன் எல்லையை தொடக்கத்தில் அதன் கருக்குள்ளேயே வரையறை செய்கிறது.
பிறக்கும் போது அதன், மன எல்லை அதன் உடலின் எல்லைக்கு விரிகிறது. அதற்கென, அது அண்டத்தின் கூறுகளையே பயன்படுத்துகிறது. பிறந்த நிலையில், எல்லை பற்றிய புரிதல்
துளியும் இருப்பதில்லை. இதைத்தான் நாம், குழந்தை மனம் எனக்கொள்கின்றோம். சில வகையான சித்தப்பிறழ்வு உற்றவர்களுக்கும் மன எல்லை என்பது குழந்தை போல இருக்கிறது.

வளர்கையில், நமது கல்வி, மன எல்லையை புரிந்துகொள்ள உதவுகிறது. மனத்தின் எல்லை உடல் எல்லைக்கு விரிகிறது. ஆனால், அதன்பின்னும், அதன் வளர்ச்சி, இந்த பேரண்டத்தின் எல்லை வரை விரியத்தகுதி கொண்டது. மன எல்லையை(தன்னுணர்வு) உடல், துணை, குடும்பம், சமூகம், உயிர்கள், உலகு, அண்டம், யாவுமே எனும் எந்த எல்லைக்கும் வரையறுக்கலாம். அதற்காகவே, மனம் உருக்கொண்டுள்ளது.

அண்டத்தின் அனைத்து மனத்திவலைகளும்(நீர்த்திவலைகள் போல) ஒன்றையொன்று ஈர்த்துத் தன் எல்லையைப் பெரிதாக்கி அது பேராழியென இருக்கவே இத்தனைப் பொருட்களாக, உயிர்களாக உருக்கொண்டுள்ளது. ஆனால், அதன் சேர்க்கைக்கு, அதாவது மன எல்லை வளர்ச்சிக்கு சத்து தேவைப்படுகிறது. அது "அறிவு" எனும் சத்து. அறிவைக்கொண்டு மனஎல்லையை விரிவுசெய்யலாம். மன எல்லையே, எது "நான்"(எதுவரை "நான்") என்பதை உறுதிசெய்யும். அதன்பின் "தன்"னை "சீர்" செய்வதைப்பற்றி அவ்வளவு பெரிய மனம் சிந்திக்கும். அது மேலும் விரியும். அது அண்டம் வரை செல்ல அனைத்து வாய்ப்பும் உள்ளது. 

"தன்னலம்" என்பது இயல்பானது. நல்லதும் கூட. அதேபோல "தன்" வரையறையையும் அதன் வளர்ச்சியையும் இயல்பாக்குதல் வேண்டும். அறிவைப்பெருக்குவதன் மூலம் அதன் இயல்பைக்கொணரலாம்.

---
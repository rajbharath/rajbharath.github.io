---
layout: post
title:  "மேகத்திரள்"
date:   2017-10-01 01:46:00 +0530
categories: Short Story
comments: true
---

&nbsp;&nbsp;
ஒளி முழுதும் மாய்ந்து போய் இருள் கம்மியது. மனிதகுல பார்வையின் ஊனத்தை அது இடித்துக் கொண்டிருந்தது. ஒளி மட்டும் இல்லையெனில் கண்ணிருந்தும் குருடர்கள். அந்த மையிருளிலே கண் மூடியென்ன திறந்தென்ன இரண்டுமே ஒன்றுதான்.

&nbsp;&nbsp;
எவருக்கும் தெரியாமல் அந்த காரிருளுடன் இருளாக திரளாக ஒரு கூட்டம் நகர்ந்து கொண்டிருந்தது. அது பிரசவித்திருந்த மேகக்கூட்டம். அந்த கரும் உருவமும் அதன் அதிகவன நகர்வும் அந்த விண்மீன் கண்களும் சகுனசடங்குகளுக்குள் சிக்காத இரவில் மட்டுமே வெளிப்படும் அக்கரும்பூனையை ஒத்திருந்தது. இங்கிருந்து பார்த்தால்தான் அது நகர்வு. மேலே சென்று பார்த்தால் தெரியும் அதன் அதிவேக பெயர்வு. ஒரே நொடியிலே ஓர் ஊரையே கடந்துவிடும்.

&nbsp;&nbsp;
என்ன? ஊராம் பெயராம் நாடாம் கண்டமாம். ச்சீ.. தீர்க்க ரேகைகளை அறியாத அம்மேகத்திரள் எவ்வித இடக்குறியீடுகளுக்குள்ளும் சிக்காமல் எந்தத் திசையென்றும் காணாமல் விடுதலை எனும் வெளியில்  என்றும் பயணித்திருந்தது. அப்பயண நெரிசலிலே அவ்வப்போது சில தோள்கள் முட்டிவிட்டன . முட்டிய இடத்தினிலே மின் வெட்டிய வெட்டினிலே பரம்பொருள் ஒளியென என் சாளரத்திரையூடி கண்ணிமை சூழ்ந்து எண்ணத்திலும் ஆழ்ந்தது.

&nbsp;&nbsp;
ஒரே குழப்பம். கனவா? நினைவா? எதுவாய் இருந்தால் என்ன? அம்மேகக் கூட்டத்தில் ஒருவன் கேட்ட அந்த கேள்வி இதைவிட முக்கியமானது.

&nbsp;&nbsp;
"ஏனடா, சிறையிலே இருக்கிறாய்?"

&nbsp;&nbsp;
"சிறையா? நானா? இது எனது வீடு."

&nbsp;&nbsp;
"ஓ! சிறை உனக்கு மிகவும் பிடித்துவிட்டது போலிருக்கிறதே? சரி. இந்த சிறை, மன்னிக்கவும், இந்த வீடு இல்லையெனில் இப்போது என்ன செய்து கொண்டிருப்பாய்?"

&nbsp;&nbsp;
"பனி விழும் இரவினிலே ஒரு குளத்தோரத்திலே கால்கள்தனை நனையவிட்டு அதன் அசைவுதனிலே மீன்கள்தனைத் தாலாட்டியபடி கரையோர புல்லினிலே என் மேனிதனைத் தந்துவிட்டு கைகளிரண்டையுமே இவ்வெளிதனிலே பரவவிட்டு மனமெனும் மாயைகொண்டு உன்னுடனே வந்திருப்பேன்"

&nbsp;&nbsp;
"ட்ட் ட ட ட ம டம டா டா டம் டம் ட்ட " - மழைதரும் நேரம் கருப்பெனவும் மற்றொரு நாளினிலே நரைவெண்மையெனவும் துயிலெழும் காலத்திலே காவியெனவும் மாலை மங்குகையிலே மஞ்சள் பச்சை என வர்ணக் கொள்கைக்கெல்லாம் அப்பாற்பட்ட அந்த மேகத்தின் கள்ளமற்ற வெற்றிச்சிரிப்பு எனைச் சிலிர்த்தது.

&nbsp;&nbsp;
நான் கேட்டேன், "நீங்கள் எல்லோரும் எங்கே செல்கிறீர்கள்?"

&nbsp;&nbsp;
"ஓ. நாங்கள் அல்ல, நான். பார்ப்பதற்குப் பல உருவங்கள். தேவைக்கேற்ப வடிவமும் மாறும். நானாகவும் இருப்பேன். நாங்களாகவும் இருப்போம். பிரிவினைக்குட்படாது. இயற்கையே யாம். நீரும் அவ்வண்ணமே"

&nbsp;&nbsp;
நான் கேட்டேன், "ம்ம்ம்... சரி எப்போதுதான் பொழிவீர்?"

&nbsp;&nbsp;
"காலமெனும் கட்டும் உன் வீடனைய. மூப்பும் இறப்பும் காலத்தின் விளைவுகள். உணர்வுக்கும் அப்பாலிது. கலந்துவிடு காண்பாய்."

&nbsp;&nbsp;
"அப்படியென்றால் உனக்கு முடிவே இல்லையோ?"

&nbsp;&nbsp;
"ஆக்கமும் அழிவும் எண்ணத்தின் முடிவுகள். சிறைவிட்டு வெளி வா. வடிவம் மற. எனைப்போல் கலந்திடு. நானே எல்லாம். உன்னிலும் நான். என்னிலும் நீ. இல்லாமலும் இருந்தும் தெரிந்தும் தெரியாமலும் எண்ணத்தினைக் கடந்து காலந்தனைத் துறந்து நிரந்தரப் பொருளினை உனக்குள்ளே காண். அப்போது நானே அதுவும், நீயும் நானும்."

&nbsp;&nbsp;
பளிச்சென ஓர் ஒளி. கண்ணைப் பபிடுங்கியது. வியர்த்து விழுத்தெழுந்து அமர்ந்தேன். சலசல சலசல - என எங்கும் மழை நீரோடும் சத்தம் காதுகளைத் துளைத்தது. மண்ணனைய நிறம் மனம் கொண்டு இருப்பிடமேற்று வடிவம் கொண்டு தனையுணர்ந்த அந்த மழை, அந்த விடுதலை மேகத்திரள், அர்த்தமற்ற அவ்வெளி அனைத்துமே அதுவே என்றெண்ணம் துளிர்கையிலே உறக்கம் மீண்டும் எனைத் தள்ளியது.







---
layout: post
title:  "அதிகாரம்"
date:   2018-01-09 23:00:00 +0530
categories: Short Story
comments: true
---

<span style="font-size: 35pt">ஒ</span>ரு வழியாக ராமு தன் ஆசைப்படி ஒரு தனி வீடு வாங்கிவிட்டான். மூன்று படுக்கை அறைகள், கார் பார்க்கிங், நாய் குட்டி சீனு, சுற்றுச் சுவர், வீட்டைத் தவிர மற்றெங்கும் சிமெண்ட் தளம் என அனைத்தும் அவன் விருப்பப்படி அமைந்து விட்டது. என்னதான் இருந்தாலும் இன்னும் அவன் மனதில் ஒரே ஒரு குறை. ஒரு ரோஜா செடி வளர்க்கவேண்டும் என்று. ஆசை யாரை விட்டது. மறுநாளே ஒரு தொட்டி ரோஜாச்செடி வீட்டின் முன்பகுதியை அலங்கரித்தது. அடடடடடடா! அந்த குட்டிச்செடிக்குதான் எத்தனை கவனிப்புகள். காலை எழுந்தவுடன் சாளரம் வழியே ஒரு பார்வை, பின் அந்த நாய்க்குட்டி சீனுவுடன் வாக்கிங் போகும் பொழுது நீரூற்றுவது, வெயில் பட்டால் வாடி விடுமே என்று சுற்றுச்சுவர் மறைப்பில் அதைக் காப்பது என ஏகபோகமாக இருந்தது அந்த கவனிப்புகள். சந்தோஷத்தில் புத்திலைகள் போட்டது அந்த ரோஜாக்குட்டி. உயர வளரவும் செய்தது.

ஒரு நாள் காலை. சாளரம் வழியே அந்த அற்புதத்தைக் கண்டான் ராமு. ரோஜாக்குட்டி அழகான ஒரு மொட்டு விட்டிருந்தது. இதுதானே அந்தத் தருணம். செய்த முயற்சிக்கெல்லாம் பலன் கிடைக்கும் அந்த தருணம். ஒரே ஆனந்தம். வீட்டினில் இருந்து ஓடோடி வாசலில் வரும் பொழுது வெய்யோன் கதிர்கள் அவன் கண்ணைக் கூசியது. அந்தக் கதிர்கள் பட்டதும் இதழ் விரித்துச் சிரித்தது அந்த மொட்டு. என்ன அழகு! பறிக்க மனமின்றி அதை ரசித்துக் கொண்டிருந்தான் ராமு. இப்படியே சில வாரம் சென்றது. ரோஜாச்செடி வளர்ந்து விட்டது. அது சுற்றுச்சுவரை மீறி வளர்ந்திருந்தது. 

சுவருக்கு அப்பால் பெரிய காலி இடம். அதில் சுற்றுவட்டாரக் குப்பைகள். நிலமெங்கும் சிறுசிறு செடிகள், பெயர் தெரியாக் கொடிகள், ஓரிரு வேப்பமரங்கள் அவைகளின் குட்டிகள் என ஒரு குறுங்காடாக அது திகழ்ந்தது. ரோஜாச்செடிக்கு ஏக்கம் பிடித்துக்கொண்டது. இந்தக் காட்சியை என்று அது கண்டதோ அன்றிலிருந்து ரோஜாச்செடி நலிவடையத் தொடங்கியது. ராமுவுக்கும் ஒரே கவலை. அவனுக்கு ஒன்றும் புரியவில்லை. நீர் ஊற்றுகிறான். ஆட்டுச்சாணம், முட்டை ஓடு என உரம் என்று எதை எதையோ இடுகிறான். ஒன்றும் ஒத்து வரவில்லை. ஒரு நாள் அந்த ரோஜாச்செடியின் கடைசி இலையும் பழுப்பேறிவிட்டிருந்தது. அதைக் கண்ட ராமு தொட்டியைக் கட்டிக் கொண்டு  ஒரே அழுகை. "உன்னைய எப்படியெல்லாம் பாத்துக்கிட்டேன்! என்னென்னல்லாமோ உரம் போட்டேன்!! வெயில் பட்டா வாடி போயிருவேன்னு நிழல்லயே உன்ன வச்சுருந்தேனே!!! உனக்கு என்ன குறை வச்சேன்?" எனக் கதறினான். அவன் அழுகை பொறுக்கமுடியாமல் ரோஜாச்செடி உருவம் பெற்று அவனிடம் பேசத் தொடங்கியது.

"ராமு, நீ என்னிடம் மிக்க அன்பு காட்டினாய். நானும் அதில் மயங்கி சந்தோஷமாகத்தானிருந்தேன். ஆனால், சுவருக்கு அப்பால் இருக்கும் அந்த புதரைப் பார்த்தவுடன் எனக்கு எல்லாம் புரிந்துவிட்டது. என்னுள் பல கேள்விகள். நீ என்னிடம் காட்டுவது அன்பல்ல, அதிகாரம். என்னுடைய வேர்களைப்பார்த்தாயா?. இந்த சிறு தொட்டிக்குள், மடங்கி வலிக்கிறது. என்னால் இதற்கு மேல் வளர கடினமாக இருக்கிறது. எனக்கும் மண்ணுக்கும் உள்ள இடைவெளி மிகச்சிறிது. இருப்பினும் என்னால் இந்த பரந்து விரிந்த நிலத்தில் கால்பரப்பிச் சுதந்திரத்தை உணரமுடியவில்லை. காரணம் இந்தத் தொட்டி.  அன்பு கொண்டவன் செய்யும் காரியமா இது? வெய்யோனும் என்னைத்தழுவ முடியவில்லை. காரணம் உன்னுடைய இந்தச் சுற்றுச்சுவர்.  அன்பு கொண்டவன் செய்யும் காரியமா இது? அந்தப் புதர்களுக்கு யார் நீரூற்றிவருகிறார்கள்? நடக்கும் அனைத்தும் நம் முயற்சியே என நினைப்பது எவ்வளவு அறியாமை? உனக்கு ஒன்று  தெரியுமா? சீனு என்னிடம் தினமும் அழுவான். நீ அவனை அந்தக்  கருப்புநிறத் தெருநாயுடன் விளையாட அனுமதிப்பது இல்லையாம். காரணம், நோய்த்தொற்று, போலிகௌரவம். அடிமைப்பிணி எங்கள் உயிரைக் கொன்று கொண்டிருக்கிறதே, அது உனக்குத் தெரியவில்லையா? இத்துனை அதிகாரம் உனக்கு எப்படிக் கிடைக்கிறது? இதையெல்லாம் நோக்கும்பொழுது, உனக்கு கிடைக்கப்பெற்றிருக்கும் அறிவு பரிணாம வளர்ச்சியின் முதற்படியாகத் தோன்றவில்லையா? அறிவு சுறுங்கி ஞானம் பெருகிய எங்களைப் போன்றவர்கள் தான் பரிணாமத்தின் வெற்றி." என்று கூறி அந்தத் தொட்டிச்செடி மாய்ந்தது.







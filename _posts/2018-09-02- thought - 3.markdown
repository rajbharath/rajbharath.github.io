---
layout: post
title:  "எண்ணம் - பகுதி 3 - எழுத்தும் வாழ்வும்"
date:   2018-09-02 20:23:00 +0530
categories: Thought
comments: true
---
சில சமயங்களில் எழுத்துக்களும் வாழ்க்கையும் அதன் அர்த்தங்களும் பிண்ணி இழையாடுகின்றன. சில சமயங்களில் ஆரம்பிப்பது போல தோன்றும் 'அ' னாவாகவும் சில சமயங்களில் வளைந்து நெளிந்து 'ல' கரமாகவும் சில சமயங்களில் நீட்டி மடங்கி 'ட' கரமாகவும் இன்னும் சில சமயங்களில் சுழித்து எழுந்து ஒரு 'கொ'ம்பைப் போலவும் அதுவே பின்னர் சரிந்தவண்ணம் 'ற' கரமாகவும் வேறு பல சமயங்களில் அர்த்தமற்று துணைக்'கா'லாகவும் சில சமயங்களில் முடிச்சுமேல்முடிச்சாய் புதிரான 'ண' கரமாகவும் புணர்ந்தும் மிகுந்தும் விகாரமாகவும் கெட்டும் அழிந்தும் திரிந்தும் தொக்கியும் இன்னும் பலவாறாக வாழ்க்கையும் எழுத்துக்களும் நீரிட்ட மையென விரவி பிரிக்கவியலாததாகிவிட்டது. எண்ணம் மேலே செல்லுகிறது. 'ஆ', 'ஈ', 'ஓ', 'ஐ', 'போ', 'பூ', 'தா', 'சை', 'தூ', 'பை', 'கை', 'மை' என ஒரே எழுத்தில் மொத்த அர்த்தங்களையும் அள்ளிக்கொட்டிவிடுகிறது. மாறாக 'ம்ண்நழட்ஆக்ச்' என முறையற்று கோர்க்கப்பட்ட நீண்டதும் அர்த்தமற்றதுமாய் முன்னே நிற்கிறது. ஆயுதத்திற்கென்றே ஓர் எழுத்தே உண்டு தமிழில் 'ஃ'. என்ன ஆச்சரியம்! "அன்பின் வழியது உயிர் நிலை", "நம் தொழில் அன்பு செய்தல்" என மரபு கொண்ட தமிழிலா இத்தனை கோரம்? அல்லது நான் எனும் தனித்துக்கொள்ளுந்தன்மை சண்டையைத்தவிர வேறெதற்கு இட்டுச்செல்லும் எனப்பொருளா? அல்லது வள்ளுவன் சொல்லுவது போல "மறத்திற்கும் அ'ஃ'தே துணை" என்றறிவதா? வாழ்க்கையைப்போலவே ஒரு புதிர்.

எப்படி நோக்கினும் எழுத்தற்ற வாழ்வு இல்லாததாகிறது. எண்ணங்களே ஆவியென வெளியில் அலைந்து திரிந்து விரவி பரந்து தோன்றி அழிந்து மீண்டும் புதிதாய்த்தோன்றி ஜாலங்கள் செய்கின்றன. அவை கரு. ஐம்புலங்களால் அறியப்படா. எழுத்துக்களே உரு. நாம் தொட்டு உணரக்கூடியன. கருவும் உருவும் சேர்ந்து ஜெயகாந்தன் சொல்வது போல் "ஜீவாத்மா" எனும் நிலையடைகிறது. சும்மாவா சொன்னார்கள் "எழுத்தறிவித்தவன் இறைவன்".

<b>படைப்பவள் அவளே! காப்பவள் அவளே! அ(ளி)ழிப்பவள் அவளே! சக்தி!!<b>
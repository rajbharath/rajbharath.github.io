---
layout: post
title:  "நகக்கண் வலியனார்"
date:   2018-02-25 16:30:00 +0530
categories: Short Story
comments: true
---

<span style="font-size: 35pt">ப</span>ண்டைய மதுரை அருகே திண்டுபுரம் எனும் மலை சூழ்ந்த நாட்டை ஸ்ரீராஜசக்கரவர்த்தி என்ற மன்னன்  ஆண்டு வந்தான். நாட்டின் மீதும் நாட்டு மக்களின் மீதும் அக்கறையின்றி பல நாடுகளுக்குச் சுற்றுப் பயணங்கொண்டு விருந்தாளியாக பொழுதைப்போக்கி வந்தான். சுற்றுப்பயணத்தின் போது அவ்வப்போது தனது உடல்நிலை சரியில்லாத அன்னைக்காக ஆகச்சிறந்த மருத்துவத்தையும் தேடிக்கொண்டிருந்தான். ராஜமாதாவின் இந்நிலையும் நாடறிந்ததே. அரசனின் இத்தகைய அலட்சிய போக்குக்கு வழக்கம் போல மக்களே பலியானார்கள். எவ்வித தொழிலும் அரசின் ஈடுபாடில்லாததால் நாட்டின் பொருளாதாரத்தை நிலை நாட்ட அரசன் ஏக வரிகளை விதித்திருந்தான். அத்தகைய அர்த்தமற்ற வரிகளில் சுள்ளி வரியும் ஒன்று. ஒரு நாளைக்கு ஒரு குடும்பத்திற்கு 15 சுள்ளிக்கு மேல் பொறுக்கக் கூடாது. அவ்வாறாக பொறுக்கும் ஒவ்வொரு சுள்ளிக்கும் தலா 1 செப்பு பணம் கொடுக்க வேண்டும் இல்லையெனில் நகக்கண்ணில் ஊசி ஏற்றப்படும். இதுதான் அந்த வரி.

அதே ஊரில் கழனி வேலை செய்து பிழைப்பு நடத்தி வந்தாள் வள்ளி. அவள் கணவன் கந்தனோ சரியான குடிகாரன். வள்ளி சம்பாரிக்கும் சொற்ப பணத்தில் குடிக்கே கந்தன் பகுதி அழித்துவிடுவான். இப்படியாக கைக்கும் வாய்க்கும் என வண்டி ஓடியது. பொதுவாக வள்ளி பொறுமைக்காரி. ஆனால் அன்று பொழுது விடிந்தும் உறங்கி கொண்டிருந்த எந்த வேலைக்கும் செல்லாத கந்தனைக் கண்டதும் அவளுக்கு திடீரென கோவம் பொத்துக்கொண்டது.

"ஏன்யா! நான் இங்க அடுப்பெரிக்க சுள்ளி இல்லாம திண்டாடுறேன். நீ விடிஞ்சது கூட தெரியாம தூங்குற. எப்படியா உனக்கு மனசு வருது. மனுசனா நீ?" எனத் தன்னிடம் இருந்த ஒரே சுள்ளியையும் அவன் தொடையில் அடித்து உடைத்து அழுகையையும் பசியையும் அடக்கியவாறே கழனிக்குச் சென்றாள்.

அப்போதுதான் கந்தன் மெல்ல மெல்ல அசைந்தான். பொறுமையாக வெளியே வந்து திண்ணையில் அமர்ந்து ஓரிரு மணி நேரம் காலம் கடத்தினான். பிறகு அவசரமாக வீட்டுக்குள் சென்று பணத்தைத் தேடி சட்டிகளை உருட்டினான். ஒன்றும் தேறவில்லை போலும். விறுவிறுவென வீட்டை விட்டு வெளியே கிளம்பினான். கடன் சொல்லி பல ஏச்சுக்கும் பேச்சுக்கும் இடையில் அவனது போதை மீண்டும் தலைக்கேறியது. நண்பகல் வெயிலில் நிலாக்காய்வது போல காய்ந்து கொண்டு இருந்தான். பலமணிநேரம் கழித்து வள்ளி திட்டுவது போல ஒரு கனவு. சடாரென்று எழுந்து சுற்றும் முற்றும் பார்த்துவிட்டு ஏதோ நினைவு வந்தவனாய் துண்டையும் வேட்டியையும் உதறி இறுகக்கட்டி காட்டை நோக்கி விரைந்தான். சுள்ளிகளைப் பொறுக்க துவங்கினான். ஒரு கட்டு சுள்ளிகளுடன் அவன் காட்டை விட்டு வெளியேறிய சிறிது தொலைவிலேயே அரசு அதிகாரிகள் அவனைத்  தடுத்து நிறுத்தினார்கள்.

"என்னையா? ஒரு கட்டு சுள்ளிய தூக்கிட்டு போற!!! எடு பணத்தை" என்றார்கள். கந்தனோ, "பணமா? என்னிடமா?" என எக்கலாய்த்தான். மேலும் போதையில் அவர்களை அவன் வசைபாடினான். சுள்ளி வரி மீறலுக்காக அவனது நகக்கண்ணில் ஊசியை ஏற்றினார்கள். போதையில் அவன் வலியறியவில்லை. தொலைவிலுருந்து கண்டவர்கள் அவனுக்கு நகக்கண்ணில் ஊசி ஏற்றயும் எப்படிப் பொறுக்கமுடிகிறது என வியந்தனர். கந்தனோ மதுபோதையில் "மன்னரின் வீட்டில் இழவு விழ!" எனச் சபித்தான்.

கந்தன் சொன்னது போலவே அரசனின் அன்னை தற்செயலாக இறந்துவிட மக்கள் அனைவரும் கந்தனுக்கு ஏதோ தெய்வ சக்தி என்று பேசத் தொடங்கி விட்டனர். கழனிக்கு வேலைக்குச் சென்ற வள்ளிக்கும் ஏக மரியாதை. வள்ளிக்கு ஒன்றும் விளங்கவில்லை. உடன்வேலை செய்யும் தோழிகள் நடந்ததைக்கூற வள்ளிக்குப் புரிந்துவிட்டது. சரி, கிடைத்தவரை லாபம் என்று நினைத்துக்கொண்டாள். மக்களோ நகக்கண்ணில் ஊசி ஏற்றியும் வழியறியா பெருமகனார், அவர் கடவுளின் அவதாரம், நகக்கண் வலியனார் எனப் பெயருமிட்டனர். மன்னனோ இறப்புச்செய்தியைக் கேட்டு நொந்து போனான். கூடவே நகக்கண் வலியனார் பற்றியும் தெரிந்துகொண்டார். ஈமச்சடங்குகள் முடிந்த முதல்வேலையாக சுள்ளிவரியை நீக்கியதோடு மட்டுமன்றி  நகக்கண் வலியனாரை நேரில் கண்டு வணங்கினார் மன்னன்.

மன்னர் வந்தாரோ இல்லையோ, அடியாருக்கென ஒரு ஊர், ஊர் நடுவே ஒரு மரத்தடி மேடை, எப்பொழுதும் தொண்டு செய்ய தொண்டர்கள், உயர்ரக மது, சுருட்டு என வலியனார் சுகபோகத்தில் திளைத்தார். பின் தலைமைப் பீடாதிபதியானார். எல்லாச் சட்டங்களும் வலியனாரைக் கேட்டுதான் அமலுக்குக் கொண்டுவரப்பட்டது. மக்களோடு ஒருவராக இருந்த வலியனாருக்கு எந்தச் சட்டம் நன்மை பயக்கும் எனத்தெரிந்து செயல்பட்டார். மக்களுக்கும் மன்னனின் மீது மரியாதையும் மதிப்பும் கூடிற்று. விழா ஒன்றில் மன்னனும் நகக்கண்வலியனாரும் அவரது மனைவி வள்ளி அம்மையாரும் சரி சமமாக மேடையைப் பகிர்ந்து இருந்தனர். அப்போது மக்கள் அனைவரும் ஒன்றுபோல் மன்னனைப் புகழ்பாட மன்னனோ மக்களை அமைதிப்படுத்தி, "எனக்குக் கிடைக்கும் எல்லா பாராட்டுகளுக்கும் உரிமை கொண்டவர் அடியார் நகக்கண்வலியனார்தான்" எனக்கூறி மன்னன் அடியாரை நோக்கி சிரந்தாழ்த்த அடியாரோ பரவசத்தில் திகைத்தார். அதிர்ச்சியும் மகிழ்ச்சியும் ஒரு சேர அனுபவித்த வள்ளி கந்தனின் காதில், "என்னயா? குடி குடிகளைக் காக்கிறது போல?!!" என எள்ளிநகையாட, நகக்கண் வலியனாரோ "க்ம்ம்ம்!!! க்ம்ம்ம்!!!" எனச் செம்மிக் கொண்டு மன்னருக்கு அருள்பாலிக்கும் விதமாக கையசைத்தார்.

---
layout: post
title:  "நடுநிசி நாயகர்கள்"
date:   2017-09-02 10:46:00 +0530
categories: Short Story
comments: true
---

&nbsp;&nbsp;
நள்ளிரவு … சுவர்க்கோழியின் ரீங்காரம்… க்ரீக்ரீரீ…. க்ரீக்ரீரீ… அந்த ரீங்கார இசைக்குத் துளியும் இடையூறு தராமல், அடுப்பங்கரை நோக்கி நகர்ந்தான் நம் கதையின் நாயகன். ‘ஷ்ஷ்ஷ்..  பாத்துப் போயா…. எஜமானி எந்திரிச்சுர போறாங்க..’ என்றாள் நாயகி..

‘இதுக்கும் மேல சத்தமில்லாம போகனும்னா… பறந்து தான் போகனும்…’ என சொல்லி விரைந்தான்..

‘என்னய்யா விட்டு்ட்டு போற…’ என கேட்டவாறே அவனைத் தொடர்ந்தாள் அவள்.


‘ஷ்ஷ்ஷ்… சும்மா  நொய் நொய் னு பேசாத… எஜமானி எந்திரிச்சுக்க போறாங்க…’எனக் கடிந்தான் நம் நாயகன்.

‘உன்னய என்னமோ பெரிய வீரன்னு நினச்சா..நீ ஏன்யா இவ்வளவு பயப்படற…’ என எள்ளி நகையாடினாள்.

‘ ம்ம்ம… எல்லாம் உன் தம்பிக்கு ஆன கதிய பாத்துதான்..’

‘ஆமாய்யா…. சின்ன பயன் ஏதோ  ஆசைப் பட்டு பலகாரத்தல கை வச்சுட்டான்.. அதுக்கு அப்படியா அடிப்பாங்க… அது மட்டுமா.. வீட்ல இருந்தும் அனுப்பிச்சட்டாங்க.. கடைசில அந்த பலகாரத்தையுமே குப்பைலதான போட்டாங்க.. சரியான அகம்பாவம் புடிச்சவங்க… ஏன்யா..?? இப்படி  நாம இந்த வீட்ல இருக்கணுமா…’


‘என்னடி பண்றது.. நம்ம பொறப்பு அப்படி … வேற என்ன சொல்றது….சரி அதெல்லாம் இருக்கட்டும்… எஜமானி அம்மா  இன்னும் கொஞ்ச நேரத்துல தண்ணீர் குடிக்க எந்திரிப்பாங்க… அதுக்குள்ள மிச்ச மீதி இருக்க கரி்க் கொலம்ப ஒரு கை பாத்தரலாம்…’ என சொல்லி முதல் பருக்கையை நம் நாயகன் ருசி பார்க்கும் அதே கணம்… எஐமானி அம்மாவுக்கு ஏதேச்சையாக விழிப்பு வர, தண்ணீர் அருந்த எழுந்தார்..

‘யோவ் அம்மா வர சத்தம் கேட்குது...யோவ்… யோவ்…’ என அலறினாள் நாயகி.

நம் நாயகன் சுதாரிப்பதற்குள்...எஜமானி அடுப்பங்கரையின் வாயிலை அடைந்தார். திடுக்கிட்ட நாயகன் சடக்கென்று அருகில் இருந்த வெள்ளி தட்டுக்கு பின்னால் மறைந்து கொண்டான்.

எஜமானி தூக்கக் கலக்கத்தில் கூட அவனை கையும் களவுமாக பிடித்து விட்டாள். இருட்டில் ஒர் உருவம் தெரிய,முதலில் சற்றே திடுக்கிட்டாள். பிறகு இரவில் இவர்கள் செய்யும் இந்தத் திருட்டு தனத்தைச் சகிக்க முடியாமல் வெகுண்டெழுந்தாள்… சுற்றும் முற்றும் தேட அருகிலிருந்த துடைப்பத்தை எடுத்தாள்.. இதை ஏற்கனவே எதிர்பார்த்திருந்த நமது கதையின் நாயகர்களான அந்த இரண்டு கரப்பான் பூச்சிகளும் தலை தெறிக்க ஓடி அடுப்பங்கரை கழனித் தண்ணீர் செல்லும் குழாயின்கண் நுழைந்து மறைந்தனர்.  ஏமாற்றமடைந்த ஏஜமானி தன் நித்திரையைத் தொடர பள்ளி சென்றாள்…

முற்றும்.

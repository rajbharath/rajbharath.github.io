---
layout: post
title:  "தொலைந்த என் காலை"
date:   2017-12-20 07:00:00 +0530
categories: Short Story
comments: true
---

<span style="font-size: 35pt">கு</span>ழிக்குள் இருப்பது போல் ஒரு ஓட்டு வீடு. வீடல்ல ஒரே ஒரு அறை. ஓரத்தில் சமையல் நடக்கும். ஓட்டின் கண்ணாடி கண்கள் வழியே காலைக் கதிரவன் நாங்கள் துயில்வதை ரசித்துக் கொண்டிருப்பான். ஆங்காங்கு துருப்பிடித்த கட்டிலில் நானும் என் தம்பியும் என் கால் மேல் அவன் கால் போட்டு அரைத்தூக்கத்தில் இருப்போம். குருவி வந்து காலை செய்தி சொல்லும். அந்த செய்தியில் முக்கியம் ஒன்றுமில்லை. எல்லாம் "கிர்ரீச், கிர்ரீச்", "க்கீ, க்கீ". அவ்வளவுதான். குக்கர் விசிலும் "ஷ்ஷ்ஷ்ஷ் ஷ்ஷ்ஷ்ஷ்" என வானிலை அறிக்கைபோல வந்து செல்லும். இதற்கிடையில் "டேய், மணி 8, எப்ப சாப்பிடுவீங்க" என அம்மா 7 மணிக்கே கூசாமல் பொய் சொல்லுவாள். தலையணைக்கு அடியில் செல்போன் இல்லாத அக்காலத்தில் அந்த பொய் எங்களுக்கு உண்மை. 

யானை போல மெதுவாக ஆடி அசைந்து, தம்பியை ஒரு உதை விட்டு அவனும் பதிலுக்கு உதைத்து எழுந்து இருவரும் அந்த நீல வண்ணம் அடிக்கப்பட்ட கதவு நிலையில் உட்காந்திருப்போம்.அந்த நிலையில் பாம்பு செதுக்கப் பட்டிருக்கும். அதன் வாயில் மஞ்சள், கண்ணில் குங்குமம். எதோ ஒரு ஆயுத பூஜைக்கு வைத்தது. அதைக் கொஞ்சம் சுரண்டிக் கொண்டே கொஞ்ச நேரம் கழியும். அந்த இளவெயிலும் பனியும் கலந்த காலையிலும் அடுப்பங்கரை அனலில் வியர்த்தபடியே  வருவாள் எங்கள் எம்மா. எங்கள் கைகளில் டூத் பிரஷ் -ஐ திணித்துவிட்டு "சீக்கிரம், இட்லி ஆறுது" என துரத்துவாள். ஸ்லொவ் மோஷன் - இல் பல் தேய்ப்போம். தம்பி பேஸ்ட்-ஐ தின்பான். அவனுக்கு இன்னும் பல் துலக்க தெரியாது. எப்படியும் இறுதியில் அம்மா வந்துதான் அவனுக்கு தேய்த்துவிட வேண்டும். இன்றாவது அவன் கற்று கொள்வான் என்று அம்மாவுக்கு ஒரு நப்பாசை.

குருவிகள் கூப்பிட கூப்பிட, எங்கள் கரு விழிகள் அசையாமல் எதையோ பார்த்துக் கொண்டிருப்போம். அந்த நாளில் எங்களுக்கு எந்த அட்டவணையும் கிடையாது. கடிகாரம் ஒரு ஆடம்பரம். என் தம்பிக்கு அது எதற்கு என்று கூட தெரியாது. கால நதியில் இது போன்ற காலைப்பொழுதுகள் எங்கோ அடித்துச் செல்லப்பட்டுவிட்டது.
---
layout: post
title:  "திருடர் சுவாமி - அத்தியாயம் 2"
date:   2017-08-26 10:46:00 +0530
categories: Short Story
comments: true
---

<a href="/short/story/2017/08/21/short-story-thirudar-swami-aththiyayam-1.html" target="_blank">அத்தியாயம் 1</a>

கோபம் முற்றியது. எழுந்தான். அவ்வீட்டை நோக்கி நடந்தான். அருகில் சென்றதும் நாய் ஜாக்கிரதை எனும் அறிவிப்புப் பலகை அவனை அச்சுறுத்தியது.  அதற்கு மேல் கூர்காவின் குறட்டை வேறு. அதி ஜாக்கிரதையாய் பக்கச் சுவற்றின் மீது ஏறி கீழே விழுந்தான். உட்புறம் முழுதும்  புல்தரை. மறத்து போன கால்களுக்கு அந்த மழையில் நனைந்த புல் மயிலறகு வருடுவதுபோல் இருந்தது. சுற்றும் முற்றும் பார்த்தான். அவன் கண்கள் நாயைத் தேடியது. ஒரு மூலையில், மணற்குவியல் அதனருகில் மாலையோடு ஒரு நாயின் புகைப்படம். அதைக் கண்டதும் அவன் நிம்மதிப் பெருமூச்சு விட்டான்.

நாய் இறந்து போனது நமக்கும் அதிர்ச்சி அளித்திருக்கும். அதன் விவரம் தெரிந்து கொள்ள நாம் நேற்று இரவு வரை பின்னோக்கி செல்ல வேண்டும். நேற்று இரவு அது உண்ணக் கூடாத எதையோ உண்டு இறந்து விட்டது. அந்த வீட்டின் எஜமானியும் அந்த நாயும் நெருங்கிய நண்பர்கள். மாதம் இருநாட்கள் மட்டுமே விஜயம் செய்யும் எஜமானனுக்கு நாள் தவறி இன்று ஊர் வரச் செய்திருக்கும் அதிர்ச்சியும் இந்த இழப்புதான். பெருஞ்சோகம் எஜமானியை இன்று முழுவதும் பட்டினி போட்டிருந்தது. அதே உயர்ந்த ரக நாய் ஒன்று ஏற்கனவே இறக்குமதிக்கு ஏற்பாடு செய்யப்பட்டு விட்ட செய்தி அவருக்கு சிறிது ஆறுதல் அளித்திருந்தது. நெடுநேர அழுகைக்கு பின்னால் வரும் அந்த ஆழ்ந்த உறக்கம் எஜமானியை ஆழ்த்தியிருந்தது. அலைச்சலும் அதன் பலனான களைப்பும் எஜமானுக்கும் அதே ஆழ்ந்த உறக்கத்தை அளித்திருந்தது.

இந்த சூழலில்தான் இன்னொரு பெரும் இழப்பை ஏற்படுத்த நமது ஆசாமி வீட்டின் பால்கனி வழியே உள் நுழைகிறான். அவனது ஈரக் கால்கள் இதுவரை கண்டிராத அந்த வழவழப்பான தரையில் பட்டதும் சற்றே மதி இழந்து வழுக்கியது. விழாமல் சமாளித்து கொண்டு கவனமுடன் நடக்க ஆரம்பித்தான். பணம் நகை என கிடைத்தவரை எடுத்துக் கொண்டு  வந்த வழியே வெளியே குதித்தான். அவன் எறிந்திருந்த கல் அவன் காலை இடறியது. தற்செயலாக வெங்கடாசலபதியும் லட்சுமி தேவியும் அவனது கண்ணில் பட்டார்கள். "எங்களை மறந்து போனாயே" என்று அவர்கள் பார்த்த பார்வை அவனது நெஞ்சில் வேல்போல் ஊடுருவியது. கல் எறிந்தததற்கு மன்னிப்பும் இந்த திடீர் வசதிக்கு நன்றியும் தெரிவித்தவனாய் அவர்களிடம் விடை பெற்று அங்கிருந்து மறைந்தான். உற்றுப் பார்த்தால் அந்த கடவுள்களின் கண்களில் நம்மால் ஒரு பெருமிதத்தை பார்க்க முடிகிறது.

மறுநாள் காலையில் இருந்து தன்பெயரை சுவாமி எனப் பிரகடனப்படுத்திக் கொண்டான். இது அவன்பாணியில் அந்த கடவுள்களுக்கு நன்றி செலுத்தும் விதம். ஒரு வீட்டையும் விலை பேசியிருந்தான். வணிகம் செய்யும் நோக்குடன் ஒரு காரை வாடகைக்கு எடுத்துக் கொண்டு எங்கேயோ புறப்பட்டான். போகும் வழியில் முதலில், வாழ்வளித்த அந்த கடவுள்களை தரிசித்து விட்டு செல்லலாம் என ட்ரைவரை அந்த பணக்கார வீதி வழியே போகச் சொன்னான்.

இதே சமயத்தில் அந்த எஜமானன் திருடு போனதை எண்ணி கோபமும் கவலையும் கொண்டிருந்தான். கூர்காவோ தனது வேலையை இழந்து இருந்தான். எஜமானனோ இந்த இழப்பை வெளிக்காட்ட முடியாததில் இருந்து அவை கருப்புப்பணமாக இருக்க வேண்டும் என நம்மால் ஊகிக்க முடிகிறது. எது எப்படி இருந்தாலும் இன்று பணிநிமித்தமாக மீண்டும் வெளிநாடு சென்றே தீர வேண்டும். கார் ட்ரைவரும் இன்று அவசர வேலையாக விடுமுறை எடுத்திருந்தான். வாடகைக் காரில் விமானநிலையம் போய் விடலாம் என வீட்டை விட்டு வெளியே கிளம்பிய அவரது காலில் சுவாமி எறிந்திருந்த அதே கல் இடறியது. தற்செயலாக வெங்கடாசலபதியும் லட்சுமி தேவியும் அவரது கண்களில் பட்டனர். இருந்த கோபத்திற்கு அதே கல்லால் அவர்களை ஒரு போடு போட்டார் எஜமானன். "அளித்த செழிப்பினை மறந்து நம்மை அடிக்கின்றானே நன்றி கெட்டவன்" என்று மனமுடைந்து கீழே சிதறினார்கள்.

கோபத்தின் ஒரு பாதியை கடவுள்களின் மீது காட்டிவிட்டு சாலையை கடக்கும் போது சுவாமியின் கார் வருவதை எஜமான் கவனிக்கவில்லை. ஏறக்குறைய மோதாத குறை. சைகையால் எஜமான் மன்னிப்பு கூறியதும் சுவாமி கீழே இறங்கி, "சார், எங்கயும் அவசரமா போணுமா" என்று கேட்டதுதான் தாமதம். இருவரும் சரிசமமாக ஒரே காரில் பயணம் செய்யத் தொடங்கினார்கள். வீட்டை கடக்கும் போது நொறுங்கியிருந்த கடவுள்களை கண்டதும் சுவாமிக்கு தூக்கி வாரிப் போட்டது. மறுநாள் அந்த கடவுள்கள் சுவாமியின் வீட்டு வாசலை அலங்கரித்தனர்.

முற்றும்.











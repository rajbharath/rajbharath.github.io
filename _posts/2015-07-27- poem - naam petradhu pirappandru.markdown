---
layout: post
title:  "நாம் பெற்றது பிறப்பன்று"
date:   2015-07-27 18:17:40 +0530
categories: Poem
---
கூற்றுவன் வந்து விட்டால்

நாளை என நாளைத் தந்து விட்டால்

நாவிதனிடம் தலைமுடி

நலம் காண செல்வாயோ

நிலவுகண்டு பேரோதங் கொண்ட

வேலை அடங்கு வேளையிலும்

வேலை, வேலை நிமித்தம் என்று

மக்கள் மறந்து போவாயோ

வேகங்கொண்டு அவகாசஞ் சுண்ட

விரை செல்லும் காலையிலும்

காளை, காலை மிதித்தான் என்று

உள்ளம் நோகக் கடிவாயோ

கட்டியவள் காத்து இருக்க

கணினி திரையில் இருப்பாயோ

சுயநலமென்ற பெருஞ்சுழலில் சிக்கி

உன்னை நீயே மறப்பாயோ

விழித்துக் கொள் ! நாம் பெற்றது பிறப்பன்று

சற்றே நீட்டிக்கப்பட்ட இறப்பேயாகும் !

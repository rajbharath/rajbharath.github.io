---
layout: post
title:  "சாமுண்டி பாக்ஸ்"
date:   2017-12-08 04:00:00 +0530
categories: Short Story
comments: true
---

<span style="font-size: 35pt">சு</span>ப்பு ஒரு ஆட்டோ டிரைவர். வழக்கம்போல சுப்பு சவாரிக்குப் புறப்பட்டுக் கொண்டிருந்தான். நெற்றியில் பட்டை, அதன் நடுவே வட்ட சிவப்புக் குங்குமம், கலியாணத்தில் வள்ளியுடன் வந்த தங்கநிற கைக்கடிகாரம், தன் நெருங்கிய நண்பனான  உள் சட்டையின் கிழிசலை மறைத்து நிற்கும் காக்கி சட்டை, அதன் ஜோப்பில் ஓரமாக எட்டிப் பார்த்துக் கொண்டிருக்கும் குட்கா பாக்கெட் என அனைத்துமே வழக்கமாக இருந்தது.

கிளம்பும் நேரம் பார்த்து, "அப்பா... ஜாமின்ரி பாக்ஸ்" என்றாள் ஈஸ்ஸு. "கண்டிப்பா வாங்கிட்டு வரேன்மா" என ஐந்து நாட்களுக்கு முன்னமே காலாவதியான வாக்கினை மீண்டும் அளித்து விட்டு "வரேன்டா, வள்ளி" என கொஞ்சினார் சுப்பு.   குட்கா, ஜாமின்ரி பாக்ஸ் என வள்ளியின் கோப அணை நிரம்பி கொண்டிருந்த நேரத்திலே, அடை மழையென பெய்து அணையை உடைத்தது இந்த கொஞ்சல்தான். சரவெடியென திட்டி தீர்த்தாள். (பின்ன, குழந்தைக்காக ஓரிரு நாட்கள் குடிக்காமலிருக்க கூட வக்கில்லாத புருஷர்களுக்கு மனைவியின் முதுகுதானே பேசும்)

வசவை வாங்கிவிட்டு வாசக்கதவைத் தாண்டியவன் மீண்டும் உள்ளே வந்து, "ஈஸ்ஸு, அதென்ன சொன்ன சாமுண்டி பாக்ஸா" என்றான். "இல்லப்பா, அது ஜாமின்ரி பாக்ஸ்" என அரசுப் பள்ளி ஆங்கிலத்தை அந்த கைநாட்டுக்கு அள்ளிக் கொடுத்தாள். "ம்ம்ம், சரிம்மா" என வெளியேறினான் சுப்பு. (பின்ன, எவனுக்குத்தான், தான் உபயோகிப்பதின் முழு ஜாதகம் தெரிகிறது. உபயோகிப்பவனுக்கு பெயரோ, விற்பவனுக்கு செய்யவோ, செய்பவனுக்கு உபயோகிக்கவோ தெரியாத சிக்கலான பொருளாதாரத்தில் தானே இருக்கிறோம்)

இருந்த 100 ரூபாயில், 50 ரூபாய்க்கு மண்ணெண்ணெய் வாங்கி ஆட்டோவுக்கு படி அளந்தான். முதல் சவாரியே ஒரு சுற்றுச்சூழல் ஆர்வலர். விலங்கியல் பூங்கா ஒன்றை பார்வையிட செல்லுகிறார். அந்த இந்தான்னு 50 ரூபாய்க்கு சவாரி முடிவானது. கரும்புகையைக் கக்கி பயணம் ஆரம்பித்தது. (பின்ன, வீட்டில் சூழல் சரியில்லை என்ற சுப்பு எங்கே சுற்றுச்சூழலை கவனிப்பது.)

 மாலை ஆனது. சவாரிக் களைப்பில் ஜாமின்ரி பாக்ஸை மறந்திருந்தான் சுப்பு. வீட்டுக்குத் திரும்பும் வழியில் அரசு மதுபானக்கடை அவனது களைப்பையும் கவலைகளையும் போக்கக் காத்திருந்தது. வண்டி தானாக மதுக்கடை முன் நின்றது. நின்றதுதான் தாமதம், ஒரு பெரியவர் வந்து "ஏன்பா, இந்த சாமுண்டி கோயிலுக்கு எப்டி போவனும்" என்றார். "இதோ, இந்தப் பக்கம்" என கைகாட்டிய பின் சுப்பு கடைக்கு நடையெடுக்க, திடீரென அவன் காதில் மீண்டும் அதே கேள்வி "ஏன்பா, இந்த சாமுண்டி கோயிலுக்கு எப்டி போவனும்" எனக் கேட்டது. திரும்பிப் பார்த்தான். யாருமே இல்லை. ஏதோ நினைவு வந்து பித்துப் பிடித்தவனாய் அருகிலிருந்த நோட்புக் கடைக்கு விரைந்தான். "சாமுண்டி பாக்ஸ் ஒன்னு குடுங்க" என்றான் கடைக்காரரிடம். "சாமுண்டி பாக்ஸா? என்னப்பா சொல்ற?" என்றார் கடைக்காரர். "அதாங்க பள்ளியூடத்தில வரையுறதுக்கு வேணுமாம்" என்று தெளிவு கூறினான் சுப்பு. "ஓ, ஜியோமெட்ரி பாக்ஸா. எது வேணும். 130ல இருக்கு 200ல இருக்கு". "என்ன வித்தியாசம்" என்றான் சுப்பு. "130 னா படம் நல்லா  வரும். 200 னா படம் ரொம்ப நல்லா வரும்" என்று கடைக்காரர் சொல்ல "சரி, 200லேயே குடுங்க" என வாங்கிச் சென்றான். ஈசுவின் முத்தங்கள் அவன் மனக்களைப்பையும் வள்ளியின் முத்தங்கள் அவன் உடற்களைப்பையும் ஓரளவு போக்கின. (பின்ன, என்ன இருந்தாலும் 88 ரூபாய் மதுவுக்கு ஈடாகுமா?)
---
layout: post
title:  "சோகம்"
date:   2018-09-02 00:30:00 +0530
categories: Short Story
comments: true
---
நடுக்கம். கலக்கம். அமைதி. அசைவற்றபடி ஆட்கொண்டான். அவனைக்காண  சகிக்காமல் கண்கள் மூடின. அந்நேரம் ஒளியும் ஒளிந்தது. இருளிலே அவன். அவன்தான் சோகம். வந்ததும் ஏதென்று கேட்கவில்லை. ஒரே அறை என் கன்னத்தில். "பளார்". பிறகுதான் பேச்சே. கையைக் கன்னத்தில் தேய்த்துக்கொண்டே அதைக்கேட்டுக் கொண்டேன்.

"எவ்வளவு நாளடா? ஒரு முறையாவது நீயா வந்து பாப்பனு பாத்தா? நீயும் வர மாதிரி இல்லை. எப்ப பாரு எங்க போனாலும் களிப்பையும் கோவத்தையும் உன் கூட கூட்டிட்டு போற? என்ன கண்டுக்குறதே இல்லை. நான் என்ன அவ்வளவு வேண்டாதவனாயிட்டேனா? ஒன்னு மறந்துறாத... உன் அப்பா அம்மா கடைசி காலத்துல நான்தான் உன் கூட இருந்து உன்னையும் தேத்தி அவங்களையும் வழியனுப்பி வைக்கணும்."

இப்போது எனக்கு புரிந்து விட்டது. என் முகத்திலோர் நகை. அதைக்கண்டதும் சோகத்திற்கு பொறுக்கவில்லை. "இவ்வளவு சொல்லியும்" என்று கூறிக்கொண்டே முழங்காலை மடக்கி என் வயிற்றில் ஒரு இடி. வலி பொறுக்காமல் குனிந்தேன். முழங்கையை வைத்து முதுகிலே ஒரு குத்து. மூச்சே போய்விடும் போலிருந்தது. ஆனாலும் அப்புன்னகை இன்னும் முகத்தினின்று விலகவில்லை. வெறிபிடித்த அச்சோகம் "நீ போனபிறவு உன் மனைவி பட போற கஷ்டத்த நினச்சு பாரு" என்றதும் என்னையறியாமல் புன்னகை குறைந்தது. "உன் மவன் நீயில்லாமல் படர கஷ்டம் ஒன்னும் அதுக்கு குறைஞ்சதில்லை". இப்பொழுது கண்களிலே நீர் தழும்பி கீழேவிழ நாள்பார்த்துக்கொண்டிருந்தது. இப்பொழுதுதான் சோகம் பெருமூச்சுடன் சற்றே ஆறுதல் அடைந்தது. 

நினையாத காலங்களில் தானே வந்து என் மேலேறி என்னை அழவைப்பான். அவன் சொல்வதெல்லாம் நடக்குமோ நடக்காதோ. ஆனால் அவனில் வினையமில்லை. என் மேலுள்ள பாசமே அவனை அவ்வாறு செய்யப்பணித்தது. இன்னும் சொல்லப்போனால் அவன் இதைப் பிடிக்காமல்தான் செய்கிறான். எல்லாம் அவன் நாட்டார் செய்யும் வேலை. உள்ளிருந்து களிப்பும் வெகுளியும் அவனைத் தூண்டிவிடுகின்றார்கள்.

எங்கே சோகத்தை நான் மறந்துவிடுவேனோ? அங்ஙனம் நடப்பின் களிப்பையும் வெகுளியையும் நான் அடையாளங்காண தவறிவிடுவேனோ? என்றெல்லாம் அவர்களுக்குள் ஒரு பயம். என் கண்ணீரைக் கண்டதும் சோகமும் கண்ணீர் வடிக்கும். உள்ளிருந்து அவன் நண்பர்கள் "சாரி! எல்லாம் உன் நல்லதுக்குதாம்!!" என்பதை கன்னஞ்சுறுக்கி ஒளிந்துகொண்டு தலைமட்டுங்காட்டி தூரக்கெஞ்சல்கள் மூலம் குறிப்பாலுணர்த்துவார்கள். நானும் ஒரு பெருந்தன்மையில் அவர்களை மன்னிப்பேன், "இதே உங்களுக்கு வழக்கம் ஆயிற்று" என்ற வண்ணம்.

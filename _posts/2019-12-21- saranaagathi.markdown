---
layout: post
title: "எண்ணம் - பகுதி 5 - சரணாகதி"
date: 2019-12-21 23:51:00 +0530
categories: Thought
comments: true
---
கல்லூரிக்கு சேர்ந்து நான்கு நாட்கள் ஆகியபின் புதிதாக ஒரு மாணவி வகுப்பில் சேர்ந்தால் முதல் நாளே வகுப்பின் ஹீரோயின் ஆகிவிடலாம். அவள் மீது பாயும் கேள்விக்கண்கள் அதற்கு வழிகோரும். ஏன் லேட்டா சேர்றா? மேனேஜ்மென்ட் கோட்டாவோ? பக்கத்து வகுப்புல இடமில்லன்னு இங்க அனுப்பிச்சிட்டாங்களா? நான்கு நாட்களே ஆன அந்த லார்வா நட்பு வட்டாரங்கள் சிபிஐ போல துப்பு துலக்க ஆரம்பித்துவிடும்.

அதேபோலத்தான் என் மனதும். பகலில் பேசவும் பார்க்கவும் பல மனிதர்கள் உண்டு. இரவில் இருட்டில் கண்ணுக்குள் யாரும் இல்லை. அல்லது நான் மட்டும் இருப்பேன். அந்த மாணவியைப்போல என்னையும் கேள்விக்கண்கள் துளைக்கும். அவை பிறரிடம் இருந்து வருவன அல்ல. என்னிடமே இருந்து வருவன. பாரதியார் "பல வேடிக்கை மனிதரைப்போல் நான் வீழ்வேனென்று நினைத்தாயோ?" என்று யாரைப்பார்த்து வினவு(வினார்)கிறார்? யார் வேடிக்கை மனிதர்கள்? வீழ்ச்சி என்பது யாது? இது போன்ற கேள்விகள் இருளில் வரும் நிழல்களாய் அச்சுறுத்துகின்றன. விடை(கள்) தெரியும் முன்னே நரைகூடி கிழப்பருவம் வருகிறதே! வேடிக்கை மனிதராய் இருப்பதா? அல்லது வேடிக்கை மனிதருக்கு வேடிக்கையாய் இருப்பதா? இப்படியா? இல்லை அப்படியா?

"அடேய்! கேள்விகளுக்கு விடை உன்னுள்தான் உள்ளது. ம்ம்ம்ம் விடாதே இன்னும் தேடு! ஆழமாக தோண்டு!!!" என்கிறது ஒரு கூட்டம். "டேய்ய், பிற உயிர்களை பார்! அதில் உன்னுடைய கேள்விகளுக்கெல்லாம் விடை தெரியும்", என்கிறது ஒரு சாரார். "முட்டாள்! விடை கிடைக்கப்போவதே இல்லை." என்பது இன்னொரு வாதம்.

இயற்பியல் சோதனைக்கூடத்தில், மாணவர்கள் அனைவரும் ஒரு புறம் நிற்போம். எங்களுக்கு எதிர்புறம் ஆசிரியர் இருப்பார். நடுவே தனி ஊசல்(pendulum) இருக்கும். ஆசிரியர் தனிஊசலை ஒரு பக்கம் இழுத்து பின் விட்டுவிடுவார். பிறகு, "எல்லாரும் கவனிங்க!" என்று எங்கெங்கோ போய் இறுதியில் தனிஊசல் நிற்பதற்கான நேரம்(t) equal to என்று ஒரு வாய்ப்பாட்டில் வந்து நிற்பார். ஆனால் இன்னும் அந்த தனிஊசல் நின்றிருக்காது.  எங்கள் பார்வையோ அந்த தனிஊசல் எப்பொழுது நிற்கும் என்பதிலேயே இருக்கும். அவர் சட்டென்று தனிஊசலைப் பிடித்து நிறுத்திவிட்டு வகுப்பை முடிப்பார்.

அந்த பெண்டுலம் போல்தான் எண்ணங்களும் எதிரெதிராக ஊசலாடிக்கொண்டே இருக்கிறது. ஆனால் அதில் ஒரு விடை இருப்பது போல தெரிகிறது. அந்த தனிஊசலை ஆட்டுபவன் ஒருவன். தனிஊசலுக்கு எதற்காக ஆடுகிறோம் என்ற எண்ணம் இல்லை. காரியம். கருவி. கர்த்தா. இந்த மூன்றும் தனித்தனியே இருப்பின் குழப்பமில்லை. கருவிக்கு காரியம் பற்றிய கவலையில்லை. கருவி முழு சரணாகதியில் இருக்கும். கர்த்தாவோ கருவியைக்கொண்டு காரியத்தை முடிக்கும். நான் கருவியா? விடை சரணாகதியா?
<p style="width: 100%; text-align: center;">
  --முற்றும்--
</p>

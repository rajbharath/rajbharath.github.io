---
layout: post
title:  "அழுகை"
date:   2017-12-20 11:00:00 +0530
categories: Short Story
comments: true
---

நான் தலைவாரும் போதும் உடை அணியும் போதும் ஒரு பொருளை வாங்கும் போதும் பிறர் இதை எப்படிப் பார்ப்பார்கள்? என்ன நினைப்பார்கள்? என்று சதா மூன்றாம் மனிதன் ஒருவன் என் பின்னால், முன்னால், எங்கும் சூழ்ந்திருப்பதை உணர்கிறேன். அதற்கேற்பதான் வாழ்க்கையும் நடத்துகிறேன். இல்லை நடக்கிறது. 

எப்பொழுதாவது நமது எண்ணங்களையும் ஒரு மூன்றாம் மனிதன் பார்த்துக் கொண்டிருக்கிறான் என நினைத்தது உண்டா?

இப்பொழுதெல்லாம் எனக்கு அது அடிக்கடி தோன்றுகிறது. எவனோ ஒரு மூன்றாம் மனிதன் எனது எண்ணங்களைப் படித்துக்  கொண்டிருப்பது போல. நான் கற்பைப் பற்றி பேசும் பொழுது "டேய் அந்த சினிமாக்காரி கனவுறவு எனக்கென்ன தெரியாதா?" என சிரிக்கின்றான். நாத்திகம் பேசும் போது "நாராயணா, பணம் மட்டும் திரும்ப கிடைத்தால் நடந்தே வந்து உன்னை பார்ப்பேன். மொட்டையும் அடிப்பேன்" என்று நான் வேண்டியதைச் சுட்டிக் காட்டி பழித்தான். ஒரே அவமானம். அந்த நேரம் அவன் என்னை  ஒரு இடத்திற்கு இட்டுச்சென்றான். அந்த நேரம் கண்கள் இருண்டது. காது இறுகியது. வாய் ஒட்டிற்று. உலகமெனும் இவ்வுண்மை என் பின்னால் மறைந்துகொண்டு இருந்தது.

ஒரு எடையற்ற தன்மை. அவ்விடம் சில சமயம் இருண்ட கருப்பான மாயமாகத் தெரியும். மற்றொரு சமயம் கூசும் வெளிச்சமாய் வெண்மையாய்த் தோன்றும். சற்றே உற்றுப் பார்த்தால் ஆங்காங்கு மின்னும் ரத்தினக்கற்கள். அவை உண்மைகள். மற்றெங்கிலும் தூசி அழுக்குப் படிந்த பாறைகள். அவை பொய்கள். சற்றே அந்த தூசியைத் துடைத்துப் பார்த்தால் அந்தப் பாறைகளும் ரத்தினங்கள்தான். அந்த மூன்றாம் மனிதன் இதையெல்லாம் எனக்குச் சுட்டிக் காட்டினான்.



உண்மையில் மாயை இதுவல்ல. இதுதான் உண்மை. என் எண்ணங்கள் மட்டும் பார்வைக்கு வைக்கப்பட்டால் என்ன என்ன நடக்கும். என் சக நண்பன் முன்னேறும் பொழுது ஒரு உறுத்தல். உடன் பணிபுரிபவர்  புகழ்பெறும் பொழுது ஒரு பொறாமை. சாலையில் சொகுசு காரைப் பார்க்கும் பொழுது பீறிடும் ஆசை அதை மறைக்கும் இயலாமை எனும் எளிமை அதற்கும் கிடைக்கும் பெருமை. நாத்திகம் பேசும் பொழுது வரும் பயம். என்னை ராமன் என நினைக்கும்பொழுது நினைவுக்கு வரும் நடிகைகளும் பழைய காதலிகளும். இவ்வாறாக எங்கும் தூசி படிந்து படர்ந்து என் மினுமினுப்பைக் குறைத்துவிட்டது. 

அந்த பொய்கள் அனைத்தும் ஒன்றாக சேர்ந்து ஒரு கோரப்பேயாக உருவெடுத்து அரற்றும் பொழுது ஒரே அழுகை. கண்ணீரில்லா அழுகை. சத்தமும் இல்லை. யாருக்கும் தெரியப்போவதும் இல்லை. தெரியப்படுத்தப்போவதும் இல்லை. "நல்லா அழு. ம்ம்ம். அழு.." என அந்த மூன்றாம் மனிதன் அரற்ற, முடிவில்லாத ஓர் அழுகை.

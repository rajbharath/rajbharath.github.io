---
layout: post
title: "சித்தரிக்கப்பட்ட கோவக்காரர்கள்"
date: 2018-10-28 15:31:00 +0530
categories: Short Story
comments: true
---

பகலவன் அன்று இனித்தான். எப்பொழுதும் அவனை ஒரு கோவக்காரனைப்போல சித்தரித்திருக்கிறார்கள். நமது அப்பாக்களைப் போலவே. நான் என் அம்மாவிடம் வாங்கிய அடிகள்தான் அதிகம். ஆனால் என் அப்பாவிடம் வாங்கிய ஒரே ஒரு அறை, என் தம்பியை அவர் அடித்த ஒரு சில அடிகள், இவைகள்தான் அவர் அன்பற்ற அரவணைக்க தெரியாத ஜீவன் என பட்டம் கட்ட போதுமான காரணிகள். ஆனால் வளர்ந்துவிட்டபின் அவரை அறியாமல் அவர் மறைத்து வைத்திருந்த அன்பு வார்த்தைகளில் வழிந்துவிடுகிறது. இத்தனைகாலம் கண்டிப்பு என்ற பெயரில் கட்டிக்கொண்ட வேஷம் கலைகிறது. கடலே ஆயினும் ஏதோ ஒரு நாள் நிரம்பி வழிந்து விடுகிறது அல்லவா? அதைப்போல. அதைப்போல இந்த சூரியனும் அன்று பனியினைப்பொழிந்து கொண்டிருந்தான். வெயில்தான் ஆனால் எரியவில்லை. ஒரு கதகதப்பு. வியர்வையினால் உடலும் அழவில்லை. மாறாக, ரோமங்கள் ஒவ்வொன்றும் மணப்பெண்ணை போல தங்கநிறத்தில் ஜொலித்துக்கொண்டிருந்தன. அச்சமயத்தில் கண்களை மூடினேன். இருள். சிவந்த இருள். நீல இருள். மாறி மாறி அந்த இருட்கள் கண்களுக்குள். சில நேரங்களில்அவைகள் கலந்து அவைகளின் குழந்தைகளாய் சில புதுவண்னங்கள். அவைகளின் ஊடே தங்கநிற ஒளி அலைகள் எங்கிருந்தோ புறப்பட்டு கருவிழிகளுக்குள் ஐக்கியமாகிக்கொண்டிருந்தன. அந்த ஒளியலைகள் எனக்கு எங்கள் ஊர் முனியப்பன் குளத்தை ஞாபகப்படுத்தியது. குளத்தின் கரையினிலே ஓர் முனியப்பன். அவனையும் என் ஊர்க்காரர்கள் கோவக்காரனாய்த்தான் சித்தரித்திருந்தார்கள். கையில் அரிவாள், முறுக்கு மீசை, உருட்டிய கண்கள், அடர் புருவங்கள். ஆனால் இப்பொழுதுதான் நினைத்துப்பார்க்கிறேன். ஒளிந்து கொண்டு விளையாடுகையில் என்னை ஜெயிக்க வைத்தது அவன்தான். சற்று கிரக்கமாய் இருந்தால் அவன் கைமேல் ஏறி அந்த அரிவாளில் குத்தியிருந்த எலுமிச்சைப்பழம் எடுத்து ஜூஸாக குடித்துக்கொண்டோம். குளிக்காமல் வந்ததற்கு அவன் தீட்டு சொல்லியதில்லை. அவன்மேல் ஏறி நின்றதற்கு கண்ணையும் குத்தவில்லை. அந்தக்குதிரையும் அவனும் அன்பையே பொழிந்தனர். "Down to the earth" என்பதைப் போல மண்மேட்டில் ஆலமரமே கூரையென ஒரு சாமி. அவன்மேல் எச்சமிடும் பறவைகளின்மீது அவன் சினந்ததில்லை. அந்த அரிவாளையும் அவன் உபயோகித்து நான் பார்த்ததே இல்லை. சாமி கும்பிட வருபவர்கள் கூட ஒரு அரிவாளைக்கொண்டு தேங்காயை ஒரு போடு போடுவார்கள். ஆனால் முனியப்பன் அரிவாள் அவன் கையில் ஒரு காட்சிப்பொருளாகவே இருக்கும். அவனது வாசனை காற்றில் மிதக்கும் அந்த குளக்கரையில் அதை சுவாசித்தபடி அக்குளத்தில் ஏதோ ஒரு மூலையில் புறப்பட்டு வரும் நீரலைகளும் அதன்பால் பயணிக்கும் அந்த ஒளியலைகளும் என் கருவிழிகளில் வந்து மறையும். அதே அலைகள் இந்த சூரியனின் கரிசணையிலும். ஆனால் இத்தகைய சூழலில் காற்றுக்கு மட்டும் சாந்தமில்லை. மரங்களின் தலையைப்பிடித்து ஆட்டிக்கொண்டிருந்தது. அக்காற்றில் குப்பைகள் சூறையாடப்பட்டன. அக்கோரதாண்டவம் குப்பைகளுக்கு ஒருவித அச்சத்தைத்தந்தது. என்னையும் அந்த அச்சம் தொற்றிக்கொண்டது.
<p style="width: 100%; text-align: center;">
  --முற்றும்--
</p>
<pre>
  <b>
    ஞானம் மரத்தடி பழங்களாக மட்டும் உதிர்வதில்லை 
    சுவற்று மூலையிலே ஒட்டடையாகவும் சேர்கிறது
  </b>
</pre>

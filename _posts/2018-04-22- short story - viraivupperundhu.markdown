---
layout: post
title:  "விரைவுப்பேருந்து"
date:   2018-04-22 16:30:00 +0530
categories: Short Story
comments: true
---

<span style="font-size: 35pt">மா</span>லா. மணிமாலா. மஹாலட்சுமிதான் பிறந்துவிட்டாள் என்று பூரித்தனர் பெற்றோர்கள். மூத்தவன் பையன். இரண்டாவது மணிமாலா. பிறகு நான்கும் மஹாலட்சுமிகள்தான். இத்தனை பேர் இருந்தால் மஹாலட்சுமிகளும் சாதாரணப் பெண்கள்தான். ஆண்டுகள் சென்றன. மணிமாலாவுக்குத் தீராத காய்ச்சல். அது வடுவென விட்டுச்சென்றது இளம்பிள்ளை வாதம் எனுங்கொடும்நோய். துள்ளிக் குதித்து ஒடியிருந்தவள் இப்பொழுது வலக்கையை வலக்கால் மேல் ஊன்றிச் செல்கிறாள். சமயங்களில் அவள் அண்ணன் அவளை விளையாட்டாய் "போடி, நொண்டி முண்டம் !" எனத் திட்டும் பொழுது மாலாவின் உயிர் பிரிந்து விண்சென்று மீண்டும் அவள் உடல் நுழைவதைப் போல காலம்நீத்த உணர்வுகொண்டு மீள்வாள். 

    "நொண்டி"
    "நொண்டி முண்டம்"
    "வாத்து மாதிரி வர்றா பாரு"
    "கொஞ்சம், வேகமாத்தான் வாரது!"
    "இவ வரலனு இப்ப யாரழுதா?"


இது போன்ற சம்மட்டிகள் அவளை ஒரு ஈரமற்ற இரும்பாக்கிவிட்டது. தாயும் நோயில் இறந்தாள். கொஞ்சம் இருந்த பிடிமானமும் போய்விட்டது. வீடும் அவளுக்கு முன்போல் மகிழ்ச்சி தரவில்லை. எங்கும் சூன்யத்தைக் கண்டாள் மாலா. யாரிடமும் அவள் அன்பு காட்ட விரும்பவில்லை. எப்பொழுதும் "போ, சனியனே", "நீ விளங்கமாட்ட" இது போல எரிந்து விழுவாள். "ஆமா, நான் நொண்டி தான். நடக்குறேன்ல. ஏன் நடக்காம கூட தவழ்றேன். உனக்கென்ன?" என்ற கேள்விதான் அவளது அனைத்து உரையாடல்களின் மறைபொருள். பள்ளியிலும் தனிக்கவனம். அந்த கவனத்தில் ஒரு ஏளனமிருப்பதாகவே மாலா நினைத்தாள். "எவரையேனும் ஒண்டித்தான் நீ பிழைக்கவேண்டும்" என்று அவள் தன்னம்பிக்கை அவளைச் சித்திரவதை செய்தது. 

வயது வந்தாள். ஆமாம், இதில் என்ன ப்ரமாதம். ஊனத்தை யார்தான் மணப்பார்கள். அண்ணனுக்கு மணம் ஆனது. பின் அனைத்துத் தங்கைகளும் மணம்புரிந்து புகுந்த வீடு சென்று விட்டனர். இப்பொழுது வீட்டில் அண்ணன், அண்ணி, மாலாவின் தந்தை, மாலா. மாலாவின் தந்தை மனைவியை இழந்து ஒரு குடிகாரராக மாறியிருந்தார். பொழுதன்னைக்கும் குடிப்பது, மாலாவை தரித்திரம் எனத் திட்டுவது அல்லது மாலாவை நினைத்து அழுவது. இதுதான் அவர் வாழ்க்கையாகிப் போனது. அண்ணியும் மாலாவைப் புரிந்து கொள்ளவில்லை. தினமும் சண்டை சச்சரவு. அண்ணன் எப்பொழுதும் அண்ணி பக்கம். சண்டையின் போதும் "எனக்கு எந்த நாயின் துணையும் தேவையில்லை" என்பதை உணர்த்தும் மாலாவின் தோரணை. கிடைக்கவில்லை என்பது தேவையில்லை என்ற கட்டத்திற்கு வந்துவிட்டது. சந்தை என்று வந்துவிட்டால் அங்கு அனைத்துமே தரம் பார்க்கப்படும்.

மாலா B.A, <span style="text-decoration: overline">M.A</span>. ஆடிட்டிங் அலுவலகம் ஒன்றில் பணிபுரிந்தாள். அவள் வாழ்க்கையின் வசந்தம் அது. அங்கஹீனத்திற்கும் ஆசைக்கும் என்ன சம்பந்தம். அலுவலகத்தில் ஒரு ஆணின் நட்பு(காதல்) கிட்டியது. விவரம் தெரிந்து மாலாவின் அண்ணன் அந்த ஆணைப் பற்றி விசாரித்ததில் தெரிய வந்தது அவன் ஏற்கனவே மணமானவன் என்று. பிறகு வேறொறு அலுவலகம். அண்ணன் தினமும் சைக்கிளில் இறக்கிவிட்டு வேலைக்குச் சென்றார். இந்த கரிசனை அண்ணியாருக்குப் பிடிக்கவில்லை. ஓரிரு நாட்களில் மாலா ஒரு ஆட்டோ-வை வைத்துக் கொண்டாள். ஒரு சில மாதங்களில் ஆட்டோக்காரன் வீட்டுக்குள் அமர்ந்து பேசும் கட்டத்திற்கு வந்துவிட்டான். மாலாவின் மச்சினன்(தங்கையைக் கட்டியவன்) ஒருவன் "கண்ட கண்ட சாதிக்காரன்லாம் வீட்ல வரான் போரான்" எனக் கூறி முகஞ்சுளிக்க,அதன்பின் ஆட்டோக்காரன் இந்தப்பக்கம் தலை வைத்துப் படுப்பதில்லை. அது சரி, சாதியும் ஒரு ஊனம்தானே! 

காலம் சென்றது. 35 வயதாகிவிட்டது. இனி எதற்கு கல்யாணம் என எதையும் நினைக்காமல் காலம் ஓடுகையில், ஆறிப்போகும் புண்ணின் பக்கைப் பிய்ப்பதுபோல் ஒரு சம்பந்தம். "ஆஹா!", என சந்தோஷப்பட முடியவில்லை. சொந்தம் தான். ஆனால் இரண்டாம் தாரம். மாப்பிள்ளை பெயர் மதி. முதல் மனைவி காரணம் அறியப்படாமல்(அறிவிக்கப்படாமல்) தீக்குளித்திருந்தாள். பாரத்தை யார் தலையிலாவது கட்டி வைக்க எண்ணி உடன்பிறந்தவர்களும் மாலாவைக் கல்யாணத்திற்காக ஏற்பாடு செய்தனர். மாலாவுக்குத் துளியும் இஷ்டமில்லை. அனைவரும் சேர்ந்து "காமா, சோமா" என ஒரு கோயிலில் கலியாணம் முடித்தனர். விருந்திற்கு கோயிலருகே இருந்த ஹோட்டலில் ஃபுல் மீல்சுக்கு டோக்கனும் வழங்கப்பட்டது. சுமையை இறக்கிய அண்ணனோ பெருமூச்சு விட்டான். மாலா மாப்பிள்ளையுடன் ஊர் சென்றாள்.

நாட்கள் சென்றது. ஒரே மாதம்தான். ஒரு நாள் அதிகாலை, மாலா ஏதோ படிப்பு விசயமாக சர்டிஃபிகேட் வாங்க தாய்(அண்ணன்)வீடு போக வேண்டும் என்று கணவனிடம் அனுமதி பெற்று கிளம்பினாள். இரண்டு ஊருக்கும் ஒரு மணி நேர இடைவெளிதான். ஆனால், மாலா மதியம் போலதான் தாய்வீடு வந்து சேர்ந்தாள். வந்தவள் முன்னறையில் படுத்துக் கொண்டாள். வீட்டில் அண்ணி, பக்கத்து தெருவில் இருந்து அடிக்கடி வரும் அவள் தங்கை. யாரிடமும் மாலா பேசவில்லை. வறண்ட கண்கள். திடீரென தலையைத் தூக்கி, "அண்ணி, எனக்குக் குடுத்த சீர் எல்லாத்தயும், திருப்பி வாங்கிக்கங்க" எனச் சொல்லி மீண்டும் படுத்துக் கொண்டாள். அறையில் ஏதோ ஒரு மருந்து வாடை. புரிந்துவிட்டது. "மதனி, அக்கா எதையோ குடிச்சுருச்சுடி" என பதறிக் கொண்டே மாலாவை மடியிருத்தி கரைத்த புளியையும் சோப்பையும் ஃபனல் வைத்து வாயில் ஊற்றினர். மாலா அதை விழுங்கவில்லை. இதுதான் என் முடிவு. நீ கொடுத்த பிச்சை வாழ்க்கை எனக்குப் போதும் என நினைத்தவாறு "என்ன காப்பாத்தாத! என்ன காப்பாத்தாத! த்த்ப்ப்புபு, த்த்ப்ப்புபு" என அவர்கள் மேல் துப்பினாள். கடைசியாக சொன்னாள், "கல்யாணம் வேணான்னு சொன்னேனேடீ! கேட்டீங்களா? அவன் ஆம்பளயே இல்லடி. கண்டவன வீட்டுக்குக் கூட்டி வராண்டி" எனச் சத்தமிட்டு அமைதி தேடினாள். எஃப்.ஐ.ஆர். (FIR) போடாமல் மாரடைப்பால் கண்ட இயற்கை சாவு போல மாலா எரிந்தாள். மளமளவென எரிந்த அந்த தகனம் அனைந்தபின் அவள் வாழ்க்கையில் அவள் தேடிய அமைதி நிலவியது. அங்கு நொண்டி என யாருமில்லை எல்லாம் பிணம் தான். சாம்பல் தான். இம்முறை அந்த நொண்டி முண்டம் மாலா, தான் அனைவரைவிடவும் தன் பயணத்தை விரைந்துகடந்தது, அவளுக்கு ஒரு வெற்றியாக இருந்திருக்கலாம்.
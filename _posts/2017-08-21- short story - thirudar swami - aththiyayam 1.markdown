---
layout: post
title:  "திருடர் சுவாமி - அத்தியாயம் 1"
date:   2017-08-21 10:46:00 +0530
categories: Short Story
comments: true
---

&nbsp;&nbsp;
மாலை மங்கும் நேரம். நடைபாதையில் குப்பையோடு குப்பையாக ஒரு உருவம். அருகில் சென்று பார்த்தால் தெரியும், இந்த இரவில் திருடனாக மாறவிருக்கும் அந்த ஊர் பெயர் தெரியாத ஆசாமிதான் அது. இந்த உண்மை இன்னும் அவனுக்கு தெரியாது. அவனது ராசி நட்சத்திரம் எல்லாம் நமக்கு தெரியாது. ஆனால் அவனுக்கு இன்று சந்திராஷ்டமமாக இருக்கலாம். ஏனெனில் என்றைக்கும் கிடைக்கும் குப்பை சோறு கூட இன்று அவனுக்கு வாய்க்கவில்லை

&nbsp;&nbsp;
ஆடி காலத்தின் அதிர்ஷ்டமோ என்னவோ தெரியவில்லை.. அன்று மழை பெய்யத் தொடங்கிற்று. அரை மயக்கத்தில் இருந்தவனை எழுந்த நடக்க வைத்த சக்தி அந்த மழைக்கு இருந்தது. நனைந்த அவன் ஆடைகளை பார்த்தால் அது ஒரு காலத்தில் வெண்ணிறமாக இருந்திருக்க கூடும் என நம்மால்  ஊகிக்க முடிகிறது.

&nbsp;&nbsp;
கொட்டும் மழையில் அந்த அலங்கார ஓட்டலை கடந்து செல்கிறான். ருசிக்காக உண்டு பின் ருசித்தவனாலேயே புறக்கணிக்கப்பட்ட பெரும்பான்மையான நூடுல்ஸ் கீழே கொட்டப்பட்டிருந்தது. அது கடவுளின் செயலோ என்னவோ தெரியாது. அந்த ஆசாமி அதை எடுத்து ஓரிரு வாயினில் அப்படியே விழுங்கி விட்டான். உடன் பிறந்த சாபப்பசிக்கு தற்காலிக அல்லோபதி சிகிச்சையாக அந்த நூடுல்ஸ் அமைந்தது.

&nbsp;&nbsp;
மழையும் நூடுல்ஸும் அவனது இன்றைய இரவுக் கவலையை போக்கியிருந்தது. கடவுள் சித்தமே அது என நாம் நினைக்கலாம். அந்த நம்பிக்கையெல்லாம் அவனுக்கு முன்னால் இருந்திருக்கலாம். தற்போது துளியுமில்லை. பசி வர பறக்கும் பத்தில் பக்தியும் ஒன்றாக இருந்திருக்கலாம் என தோன்றுகிறது.

&nbsp;&nbsp;
கால்போன போக்கில் நடந்து நடந்து இருபுறமும் அடர்ந்த மரங்கள் நிறைந்த பார்ஷ் ஆக இருக்கும் பணக்காரர்கள் வசிக்கும் வீதியினை அவன் அடைந்த போது மணி ஏறத்தாழ ஒன்று இருக்கும். கும்மிருட்டு. அவ்வப்போது ஒற்றுமையின் ஓங்காரமாய் ஒலித்த நாய்களின் ஊளைகளும் தனிமையின் தவிப்பாய் வெளிப்படும் ஆந்தையின் அலறலும் நள்ளிரவின் பயங்கரத்தை பிரதிபலித்தது. தூரத்து வீதிகளில் வலம் வந்துகொண்டிருக்கும் காவல் ரோந்து வாகனங்கள் அந்த பயங்கரத்தை அதிகரித்தன.

&nbsp;&nbsp;
பசியில்லா ஆசாமி பழைய தொலைபேசி இணைப்பகப் பெட்டியின் மீது அமர்ந்து இருந்தவனாய் அந்த மாளிகையொத்த வீடுகளை பார்வையிட்டு கொண்டிருந்தான். அவைகளைக்கண்ட அவன் உள்ளத்தில் பற்பல எண்ணங்கள்  இரவுநேர நட்சத்திரங்களைப் போல் தோன்றி தோன்றி மறைந்துகொண்டிருந்தன. ஒவ்வொரு பங்களாவும் குறைந்தது இறக்குமதியாயிருந்த நான்கு கார்களும் இறக்குமதி செய்யப்பட்ட இருசக்கர வாகனங்களும் அவைகளை பாதுகாக்க இறக்குமதி ஆகிக்கொண்ட கூர்காவும் என ஏறத்தாழ எல்லாமே இறக்குமதி. பாலித்தீன் போல பணம் மலிந்து கிடைக்கும் இடங்கள் அவை. திடீரென கல்லை எடுத்து அங்கிருந்த ஒரு வீட்டை நோக்கி எறிந்தான். அவன் கல்லெறிந்த திசையை நோக்கி உற்று பார்த்தால் தெரியும். அந்த இருட்டிலும் மங்கிய ஒளி தரும் அலங்கார விளக்கொளியில் மின்னும் வெங்கடாசலபதியும் மறுபுறம் லட்சுமி தேவியும் உயர்தர சலவைக் கல்லில் வீற்றிருந்தார்கள். அவனது சீற்றத்திற்கு அவர்களே காரணம் என்பதை நம்மால் தெரிந்த கொள்ள முடிகிறது.


தொடரும்....

<hr>

### அத்தியாயம் 2- ற்கு <a href="/short/story/2017/08/26/short-story-thirudar-swami-aththiyayam-2.html" target="_blank">இங்கே</a> செல்க

<hr>
